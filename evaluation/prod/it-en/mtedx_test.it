[Roberto Battiston] Osare, avere il coraggio di andare nello spazio.
Lo spazio è oggetto di fascino, sogno, pericolo.
Questo che vedete è un piccolo fenomeno solare che è accaduto qualche anno fa: una piccola macchia ha emesso un grande 'burst' di particelle, di plasma, e sun-spot 1.692, grande esattamente quanto la Terra.
Quello che è successo nelle ore, nei giorni seguenti: una grandissima massa di particelle, di plasma, di energia, due giorni dopo è arrivata sulla Terra e quello che è successo ha illuminato i cieli del Nord Europa con delle aurore boreali formidabili, mai viste.
Ma solo questo è successo, perché la Terra è protetta dai fenomeni intorno allo spazio, uno spazio ostile, da almeno tre elementi: il campo magnetico che deflette le particelle, il nostro pianeta che ci scherma in parte e l’atmosfera, che è come avere due metri e mezzo di alluminio davanti a noi che ci proteggono dalle particelle.
Ma se fossimo in viaggio verso Marte, se facessimo quello che tanti anni, dai tempi di von Brown, vogliamo fare, conquistare il Pianeta Rosso con degli astronauti, che cosa ci proteggerebbe?
Come potremmo riuscire a resistere a questo e a tutte le altre sfide che ci offre lo spazio?
Lo spazio che abbiamo conquistato: questa è la Stazione Spaziale Internazionale, grande come un campo da calcio, può ospitare fino a nove astronauti.
È il gioiello tecnologico dei tempi moderni.
È qualcosa di assolutamente fantastico.
Samantha Cristoforetti, Luca Parmitano: i nostri astronauti sono stati per mesi ospitati in questo grande albergo spaziale in cui sono riusciti a resistere all’ostilità dello spazio.
Però durante la missione, a Luca Parmitano, è successa una cosa imprevedibile: una piccola pompa che gestiva il raffreddamento della tuta spaziale con cui Parmitano stava passeggiando nello spazio, lavorando all'esterno della Stazione Spaziale, si è rotta.
Ha iniziato a perdere del liquido: mezzo bicchier d'acqua che però ha iniziato a fluttuare nel casco, aspirato dal naso e dalla bocca.
Stava per morire annegato in un bicchier d'acqua nello spazio.
Chi lo avrebbe immaginato?
Nessuno.
Stava per succedere.
Si è salvato perché gli altri compagni l'hanno portato rapidamente all'interno dello spazio abitato e ha potuto liberarsi di questo mezzo bicchier d'acqua in cui stava l'annegando.
Che cos'è che ci manca?
Ci mancano dei materiali che sappiano ripararsi, dei sistemi che riescano a proteggersi automaticamente.
Dove possiamo guardare per questo tipo di nuova tecnologia?
[Nicola Pugno] La natura è, ovviamente, in grado di auto-ripararsi.
Lo vediamo tutti i giorni: quando ci facciamo un graffio grazie al cielo, riusciamo quindi a ripararci.
Anche recentemente, dagli anni 2.000, da un punto di vista ingegneristico, riusciamo a mimare un po’ questa caratteristica.
Il concetto è molto semplice: potete immaginarlo anche facendo riferimento a questa proiezione.
Immaginate di mettere delle capsule all'interno di un materiale tradizionale.
Queste capsule, a loro volta, contengono una sorta di collante, per così dire, su microcapsule, ce ne sono molte diffuse un po' ovunque.
Quando la fessura propaga e tende a spaccare la mia struttura spacca anche le capsule che rilasciano questo liquido che va a ricucire la fessura e quindi, in sostanza, abbiamo un materiale che si è autoriparato.
È un qualcosa che già esiste.
Ci sono addirittura delle vernici che riescono ad auto-ripararsi, per cui se vengono graffiate si ricuciscono da sole.
[Roberto] Una tecnologia molto utile!
Questo fa parte di un quadro più generale in cui imitiamo la natura.
[Nicola] Be’, certo!
Imitare la natura è una cosa che si fa da sempre.
Pensate anche agli studi di Leonardo, proprio anche riguardo al volo.
Osservando il volo degli uccelli si è cercato di costruire le prime macchine per andare a volare.
Certamente è importante l'ispirazione, più che mimare tout-court la natura.
Gli aerei non sbattono, per esempio, le ali, ma abbiamo ottenuto dei risultati notevolissimi che utilizziamo, ahimè, tutti i giorni.
[Roberto] Benissimo, allora, a questo punto, vorrà dire che la prossima volta che dobbiamo riparare un pezzo della Stazione Spaziale, guardiamo, in questo caso, un pannello che è stato svolto, lungo quasi 80 metri, in un certo punto ha mostrato una fessura e l'astronauta ha dovuto cucire e ricucire, riparare con una fatica e un rischio enorme.
Ci vorrebbero dei materiali più resistenti che non si rompano, che riescano a resistere all’ostilità dello spazio, della ripiegatura, dell'apertura.
[Nicola] Be’, certamente una possibilità è quella di autoriparsi, un’altra è che non si spacchino.
Allora, per prendere ispirazione, il materiale più tenace, che ha la maggior capacità di dissipare energia prima di andare a rottura, è la seta del ragno.
I ragni sono eccezionali: pensate che anche un ragnetto qualsiasi che trovate in giro è in grado di fare fino a sette tipologie di sete differenti.
Qua vedete l'apparato di spinning della seta.
Può quindi produrre materiali che sono o estremamente resistenti o estremamente tenaci, o in grado di dissipare ancora più energia con delle soluzioni strutturali che poi vedremo e sono anche appiccicosi per bloccare le prede.
Riescono a fare delle cose veramente incredibili.
Per dare un'idea, questo materiale è dieci volte più tenace del Kevlar.
Qua vedete una giunzione in corrispondenza della ragnatela stessa, avete una lunghezza ulteriore di seta all'interno di una gocciolina e questo aumenta ulteriormente la capacità di dissipare energia della ragnatela, della struttura.
Così facendo un insetto viene bloccato e così il ragno ha potuto evolversi e sopravvivere fino ad oggi.
[Roberto] La tela di ragno è qualcosa di straordinario.
Ci sono materiali molto speciali nello spazio.
Ad esempio, un elicottero su Marte avrebbe bisogno, a causa dell’atmosfera molto ridotta rispetto all'atmosfera terrestre, di pale che girano molto più rapidamente, che siano molto più grandi e leggere.
Non sappiamo oggi come farle: anche i materiali più resistenti come la fibra di carbonio fanno fatica a resistere a queste sollecitazioni veramente particolari.
[Nicola] Sì, il carbonio effettivamente è la fibra che noi conosciamo oggi, da un punto di vista ingegneristico, macroscopico almeno, più resistente in assoluto.
Sei GigaPascal: sei volte la resistenza dell'acciaio.
Teoricamente esiste un materiale che è ancora più resistente, almeno da un punto di vista ideale, ed è un singolo strato di atomi di carbonio: il famoso, per così dire, grafene.
Più strati di questo grafene fanno poi la grafite che abbiamo nelle nostre matite, non resistente perché i piani scorrono tra di loro, ma il singolo foglio di grafite è estremamente resistente.
Una resistenza di 100 volte l'acciaio, almeno teoricamente.
In questo modo potremo fare certamente le pale di un elicottero per andare su Marte e potrebbe avere applicazione anche sulla Terra.
Molta gente non è riuscita ad essere salvate in Nepal, perché non avevamo elicotteri per andare sotto una certa quota.
Ma potremo fare anche cose addirittura più stravaganti come, ad esempio, un cavo elevatore spaziale per poter portare massa da Marte verso lo spazio a costi molto ridotti con vantaggi che conosciamo bene perché gli ascensori li utilizziamo.
[Roberto] Ma se noi volessimo, oltre un singolo strato molto resistente, avere materiali strutturali complessi e che ci servono per tutta una serie di applicazioni, cosa ha fatto la natura in questo settore?
[Nicola] Allora questo è importantissimo.
Noi utilizziamo le fibre di carbonio nei materiali di altre matrici per costruire i materiali compositi.
Quando noi miscelliamo le cose, purtroppo, per difetti e tante altre cose, la resistenza si abbatte.
Effettivamente i compositi a base di carbonio oggi non sono così resistenti.
Però esistono dei compositi naturali.
Recentemente abbiamo osservato il composito, il materiale biologico con la massima resistenza e l'abbiamo trovato nelle unghie delle patelle.
Andando a prendere questi elementi, provando le trazioni, abbiamo visto una resistenza meccanica di sei GigaPascal, cioè molto maggiore dei compositi che l'uomo oggi è in grado di fare.
[Roberto] Eccezionale, stiamo veramente raccogliendo una quantità di input e suggerimenti dalla natura veramente straordinari.
Bene, uno dei problemi che abbiamo nello spazio, sia nelle orbite basse sia viaggiando in profondità, sono quelli che si chiamano rifiuti spaziali, micrometeoriti.
Si muovono così veloci a 7, 8, 10 chilometri al secondo che anche un oggetto molto piccolo - qui abbiamo l'esempio di un centimetro di una pallina metallica - sbattendo contro 18 centimetri di spessore di alluminio lo ha praticamente forato, lo ha deformato per l’enorme energia che ha dissipato con una modalità che materiale in quanto tale non riusciva ad assorbire.
Ci servirebbero degli schermi, delle protezioni molto più resistenti.
Cosa possiamo guardare verso la natura in questo senso?
[Nicola] Pensate agli insetti.
La natura si è evoluta assolutamente in questo contesto.
L'armatura degli insetti è un esempio.
Qua vediamo in particolare un coleottero molto interessante, il cosiddetto coleottero bombardiere, che riesce ad emettere questo fluido ad alta temperatura e a grande pressione per sbarazzarsi dei suoi nemici.
Ecco perché, avrai notato, mi sono spaventato prima quando il batterista emetteva questi flussi, ricordavano un po’ questa cosa che osserviamo qua.
Il coleottero ha questa peculiarità notevolissima, perché immaginate il materiale che compone la camera interna di combustione.
Vedete, ha questa struttura molto leggera ma ha anche questa superficie ondulata e questa superficie ondulata sembra essere la chiave per resistere ulteriormente a esplosioni, come in questo caso, ma anche impatti.
Infatti facendo delle simulazioni, - vedete uno schema di una simulazione numerica in basso a destra - abbiamo osservato che, a parimerito di massa, a parimerito di spessore medio di questa lastra, se ondulata con una certa ondulazione, la capacità protettiva diventa molto maggiore.
Si potrebbe pensare, un domani, di fare degli schermi per astronavi verso Marte ispirati al coleottero bombardiere.
[Roberto] Eccezionale, ma un altro problema che abbiamo nello spazio è che ci servono strutture molto grandi e quando partiamo con i nostri missili per definizione non possono che essere ripiegate.
Una difficoltà per l’ingegneria spaziale è riuscire ad aprirle, eventualmente a richiuderle, in modo affidabile, sfruttando la leggerezza, quando siamo nello spazio, e la flessibilità e la ripiegatura quando siamo ancora in partenza verso la Terra.
È una delle cose più difficili assicurarsi che la meccanica si sviluppi e si rimetta a posto secondo quanto noi vogliamo.
Da questo punto di vista la natura cosa ci può dire?
[Nicola] La natura ci può dire, come sempre, tanto.
Vedete una semplicissima coccinella.
‘Semplicissima’ si fa per dire, ‘comunissima’, direi.
La coccinella riesce a spiegare le ali senza nessun problema, riesce a ripiegarle.
Immaginate la complessità Le piega grazie ad un sistema di nervature sulle ali, che sono anche strutturali per le ali, ma che, con una sorta di stabilità elastica, per così dire, riesce ad aprire e chiudere in maniera un po' discontinua, quindi in maniera molto controllata, queste ali.
Quindi noi potremmo immaginare di fare qualcosa di simile per controllare molto bene l'apertura e la chiusura di questi pannelli.
[Roberto] Questa è proprio tecnologia del terzo millennio: abbiamo bisogno di fare un salto assolutamente straordinario per andare a fare qualcosa che la natura da miliardi di anni ha già imparato e riesce a fare.
Siamo andati su Marte, siamo atterrati: ci servono le risorse.
La prima risorsa che serve all'astronauta è l'acqua.
Sappiamo che su Marte c’è l'acqua, ghiacciata, sotto i vari strati del terreno, ma che c’è anche un’atmosfera.
Quindi una qualche quantità d'acqua nell’atmosfera marziana ci deve essere.
Se potessimo recuperare l'acqua dell’atmosfera come facciamo sulla Terra sarebbe estremamente utile.
Cosa potremmo fare, prendendo spunto dalla natura?
[Nicola] Ci sono organismi che riescono a far questo.
Pensate ad esempio al cactus.
Qui vorrei portare un esempio diverso: è un altro coleottero, il coleottero della Namibia, un coleottero del deserto, che ha una superficie che è composta da due materiali idrofobici e idrofilici.
Cioè materiali che, da un lato, riescono ad attirare l'acqua e, dall'altro, riescono assolutamente a farla scorrere molto bene.
Questa combinazione di due tipologie di superfici all'interno della stessa superficie macroscopica fa si che lui riesca a recuperare molta acqua e quindi riesce a sopravvivere in ambienti desertici.
[Roberto] Favoloso: coleotteri che prendono l'acqua dall'aria.
Ma, parlando di superfici, ci servirebbero delle superfici autopulenti.
Ad esempio, questo è uno dei rover sulla superficie marziana.
Dopo un po' di mesi, si è ricoperto di polvere: i pannelli solari, che vediamo a sinistra, sono completamente inutilizzabili.
Per fortuna che, ogni tanto, al di là delle tempeste ci sono dei venti più leggeri, piccoli turbini che ripuliscono e, fortunatamente, ce lo rimettono a posto come sulla destra.
Ma se avessimo delle superfici che sono intrinsecamente autopulenti, che riescono a eliminare ogni forma di deposito, certamente saremmo ancora più preparati per affrontare un viaggio interplanetario.
[Nicola] Superfici autopulenti in natura certamente ci sono; la più famosa è la foglia di loto, tanto che si parla di effetto loto.
Qua vedete alcune goccioline d'acqua che scorrono su questa superficie.
Vi da l'idea molto chiara di come questa sia repellente all'acqua, super idrofobica, in questo senso, ed è una superficie particolare, tanto che è considerata sacra da alcune popolazioni, perché, pur vivendo in acquitrini, in posti diciamo sporchi, riesce ad essere sempre molto pulita.
Questo è sostanzialmente grazie a una topologia superficiale invisibile ad occhio nudo, ma che al microscopio si evidenzia molto bene.
Una topologia particolare grazie a cui, sostanzialmente, il materiale diventa da poco idrofobico a super idrofobico, da un punto di vista chimico.
È quindi chiaro che, andando a mimare questa topologia, che oggi si può fare con la nanoteconologia, possiamo sostanzialmente cambiare le proprietà di ‘wetability’ - cioè d’interazione con l'acqua - delle superfici.
Qua vedete ad esempio una superficie di plastica ispirata alla foglia di loto che abbiamo fatto, semplicemente con questa topologia invisible ad occhio nudo, l’interazione col fluido cambia drammaticamente.
[Roberto] Eccezionale!
Una delle cose che abbiamo visto, un'imitazione della natura è il famoso velcro.
Vi ricordate, è stato brevettato e studiato perché qualcuno si è messo a domandarsi come mai ai calzini, andando nei campi, si attaccano un certo tipo di semi di alcune piante.
Il velcro nello spazio è utilizzato dappertutto per attaccare e chiudere.
Addirittura le tute che vanno sulla Luna hanno pezzi di velcro per poter fare rapidamente delle chiusure.
Ma la natura su questo, ha fatto molto altro, vero?
[Nicola] Il velcro è estremamente interessante.
Il problema principale del velcro è che si può appiccicare un elemento sull’altro, cioè io posso agganciare gli uncini ai microanellini che ci sono.
In natura, chiaramente, c'era bisogno di qualcosa di molto più sofisticato.
L'animale più sofisticato in assoluto, da questo punto di vista, perché il più grosso, ha dovuto necessariamente evolversi con meccanismi adesivi migliori in assoluto: è il geco, che ha effettivamente, all'interno della sua zampetta, un numero, li abbiamo anche contati, miliardi di elementini in presa, di strutture bidimensionali, ognuna delle quali esercita una forzettina che sommate insieme fanno una resistenza adesiva del geco notevolissima.
Tanto per dare un'idea, resiste cinque volte una ventosa ideale.
Lui riesce anche a controllare questa adesione; questo forse è l'aspetto più intrigante.
Lui riesce a staccarsi con estrema facilità, utilizzando un pochino il concetto che utilizziamo noi regolamente quando vogliamo non farci male staccando un cerotto, cioè cambiando l'angolo in cui lui rimuove il peletto dalla superficie.
Si potrebbe pensare a superfici ispirate al geco per muoverci un po' dove vogliamo.
[Roberto] Dobbiamo spiegarlo anche all’uomo-ragno che forse deve diventare uomo-geco per andare nello spazio.
Bene, c'è un problema comunque di durata e di esposizione alla radiazione e le difficoltà del vuoto profondo al caldo e al freddo e anche su questo la natura ci ha dato indicazioni straordinarie.
Sia il lievito della birra, sia i licheni, sia gli streptococchi, sia alcune strutture complesse come il plancton, sia i tardigradi, animali molto piccoli, ma comunque complessi, sono stati messi nello spazio, esposti alla radiazione, al vuoto, al cambio di temperatura, sono andati in una forma di letargo e poi sono stati risvegliati dopo 10, 15, 20 mesi, trovando che alcuni di questi individui sono ancora vivi.
È incredibile quello che la natura ha fatto, perché non è mai stata esposta a queste condizioni, ma ciò nonostante, alcuni di questi animali sulla Terra hanno avuto la possibilità di sviluppare queste caratteristiche.
Però c’è una sfida assolutamente impossibile da vincere: la durata di un viaggio spaziale!
Marte 6,8 mesi, ma la prima stella 100.000 anni con le tecniche di lancio e viaggio attuali.
Come possiamo pensare di affrontare un viaggio così lungo?
[Nicola] Be’, qua possiamo anche sperare di prendere ispirazione ma la sfida è fortissima.
Però è da citare è l'unico organismo che si conosce essere immortale.
Una medusa che viene chiamata così, medusa immortale, che ha la capacità addirittura di ringiovanire, cioè ritornare allo stato di polipo in condizioni particolarmente avverse.
Quindi sostanzialmente è come se un uomo in condizioni estreme decidesse di tornare bambino per poi rigiocarsi la vita quando le condizioni estreme, troppo avverse, fossero comparse.
È certamente un peculiarità molto interessante e anche difficile da mimare.
[Roberto] Adesso capisco perché alcuni film di fantascienza mostrano dei poliponi che arrivano con le astronavi evidentemente sono già informati di questa possibilità.
In ogni caso è chiaro che il viaggio interplanetario, eventualmente un domani quando avremo dei modi più efficaci per spostarsi, quello interstellare, richiede tecnologie molto diverse a cui non siamo abituati e che la natura, come avete visto, potrebbe darci interessantissimi stimoli e sfide.
Probabilmente un domani avremo bisogno di nuove tecnologie.
Ecco perché la sfida di andare su Marte è così interessante per migliorare l'insieme delle capacità tecniche dell’uomo.
[Nicola] Non possiamo finire così: quando andremo su Marte?
[Roberto] Ah, non lo so, però son sicuro che l’uomo e la donna che ci andranno sono già nati.
Grazie.
[Applausi]
Lavoro nell'economia digitale in Europa e in Italia, e ho avuto la fortuna di trascorrere parte della mia carriera in aziende che avevano la sede centrale in California.
Sono attiva da diversi anni come angel investor, cioè investitrice in start-up.
Per me il 2017 è stato un anno con qualche soddisfazione per il mio lavoro: ho ricevuto due premi per la mia attività di business angel, uno in Italia e uno in Europa; nei due anni passati sono stata tra le "inspiring 50", le 50 donne più ispirational nel mondo della tecnologia in Europa.
Dovrei essere al settimo cielo.
Ma non lo sono.
Per me il 2017 è stato, finora, un anno di sconfitta per le donne nel mondo della tecnologia.
Sconfitte che ci feriscono, perché arrivano dallo stesso posto da cui arrivano l'innovazione e il futuro; un posto che è preso a modello e un posto dove tutto quello che succede ha un eco che si propaga in tutto il mondo.
Sto parlando della Silicon Valley.
Nel 2017 hanno cominciato a venire alla luce episodi e comportamenti che sono sconcertanti sia in sé, sia per l'omertà con cui prima erano nascosti.
Nel febbraio 2017 Susan Fowler, raccontando la sua esperienza di sviluppatrice oggetto di attenzioni sessuali non desiderate e respinte in un team di ingegneri di Uber, mette in moto una catena di eventi che il 20 giugno porta alle dimissioni dell'amministratore delegato, Travis Kalanick.
Il 13 giugno, in un meeting interno a Uber, l'imprenditrice Arianna Huffington, che fa parte del consiglio di amministrazione della società, parla del suo desiderio di cooptare un maggior numero di donne nel consiglio di amministrazione.
David Bonderman, il suo collega, la interrompe con una battuta sessista: "Più donne, uguale più chiacchiere", dice.
La reazione porta Bonderman a dovere rassegnare le dimissioni dall'incarico nel consiglio di Uber.
Il 30 giugno, il New York Times pubblica un reportage in cui oltre due dozzine di aspiranti imprenditrici, tra cui Rachel Renock, riportano episodi di sessismo nel corso delle loro interazioni con i fondi di venture capital a cui proponevano di investire nelle loro aziende.
A luglio Dave McClure, fondatore dell'incubatore "500 startups", da le dimissioni dopo aver ammesso comportamenti impropri nei confronti di imprenditrici in cerca di finanziamenti, collaboratrici e candidate.
Tra cui Sara Kunst, che aveva raccontato la sua storia al New York Times.
Ad agosto appare in pubblico un memo interno scritto da un dipendente di Google, James Damore, che critica le iniziative di diversity in azienda sostenendo che le donne sono biologicamente non adatte a svolgere il lavoro di programmatore.
Il 7 agosto Google scinde il rapporto di lavoro con lui; rapidamente, diventa il portavoce di una corrente di pensiero misogina e alt-right nella Silicon Valley.
In anni passati, dalla California ci sono arrivate delle cose meravigliose: delle esportazioni culturali come James Dean, Marilyn Monroe, John Wayne, i Beach Boys, la beat generation, la cultura hippy, le pantere nere, la musica punk della California, Ronald Reagan, Blade Runner, il Mac, Indiana Jones, l'iPhone.
Quest'anno ci è arrivato solo il veleno tra uomini e donne.
Tanto veleno.
Farò ora un passo indietro all'inizio degli anni 90.
A quell'epoca, da neo laureata ho iniziato la mia carriera in una multinazionale della consulenza strategica, a Milano.
Non avevo molti role model donna, anzi possiamo dire che ne avevo uno solo: questa è Marisa Bellisario, laureata in economia all inizio degli anni '90.
Lavora come programmatrice sui primi mainframe dell'Olivetti, poi fa una carriera di tipo commerciale in Olivetti, in General Electric.
Nel 1981 diventa amministratrice delegata di Italtel: una grandissima azienda in profonda crisi di cui, in pochi anni, porta a termine il turn around.
Conquista le copertine delle riviste mondiali, si distingue per le pettinature, l'abbigliamento, è noto che avrebbe raggiunto ulteriori traguardi di carriera se non fosse stato per il veto posto da alcuni uomini di potere.
Nel 1988 muore a 53 anni per un tumore alle ossa.
Quindi ho iniziato la mia carriera con un solo role model di manager donna.
E non era nemmeno più viva, era già morta.
Qualche tempo fa mi è venuta la curiosità di andare a vedere che cosa fanno, oggi, le persone che hanno iniziato la carriera con me in quello stesso posto, in quello stesso anno.
Gli uomini sono amministratore delegato, più di metà; direttore generale; managing director; senior partner; managing partner; chief strategy officer.
Le donne, no.
Le donne fanno, con qualche importante e luminosa eccezione, altre cose.
Hanno preso altre strade.
Io ho preso la mia, di strada: lavoro come consigliere indipendente e come business angel, come vi ho raccontato.
Ho ricoperto, nella mia carriera, ruoli di responsabilità, ho avuto molte soddisfazioni.
Oggi sono un indipendente, una freelance: vengo invitata a parlare in pubblico sui temi dell'economia digitale, delle startup, dell'innovazione; e perfino a testimoniare sul successo delle donne professioniste manager, e a parlare del mio lavoro, in particolare, in Italia e all'estero.
Ma non ho una poltrona di vertice.
Ho, sì, delle responsabilità importanti: ma non esercito nessun potere, se non condiviso e collegiale all'interno dei consigli di cui faccio parte.
Sono appunto una indipendente, una freelance.
E così gran parte delle colleghe incontrate nel mio percorso.
Che cosa è successo, quindi, alla mia generazione di donne?
Che cosa ha impedito loro di raggiungere gli obiettivi di carriera che si ponevano all'inizio degli anni 90, e cosa possiamo fare perché quello che è successo a noi, qualunque cosa sia, non succeda a coloro che vengono dopo di noi?
Perché altre donne possano raggiungere i loro obiettivi senza schiantarsi contro un muro?
E quali sono i costi di questo stato di cose?
È noto che l'economia mondiale, il benessere di tutti noi, paga un costo in termini di mancata crescita per l'assenza delle donne dai processi decisionali dal mondo del lavoro; secondo l'OCSE stiamo perdendo due punti e mezzo di crescita, nei prossimi otto anni, a causa del gap di partecipazione.
Se lo dimezzassimo, il mondo crescerebbe di più.
Nelle aziende, la mancanza di diversity nel management, correlato con un minor grado di innovazione rispetto a quello riscontrato nelle aziende dove almeno il 20% dei top manager è donna.
Ma questi argomenti economici sono noti e stranoti, e non spingono al cambiamento.
Vorrei invece darvi qualche dato sui costi umani della situazione in cui siamo e questi costi riguardano non solo le donne ma anche gli uomini, questi uomini a cui, nella grande maggioranza dei casi, affidiamo i ruoli di potere nelle aziende, mentre alle donne affidiamo altri compiti.
Abbiamo prove concrete, ad esempio, di come disaccoppiare la mascolinità dal ruolo di capofamiglia, o procacciatore di reddito, potrebbe avere benefici importanti per donne e uomini.
Uno studio americano ci mostra che se i redditi nella coppia si divaricano, nel corso del tempo, a favore dell'uomo, la salute fisica e psicologica dell'uomo ha maggiore probabilità di deteriorarsi: aumentano gli stati d'ansia e la depressione.
E l'effetto è ancora più forte se l'uomo rimane il solo, dei due, a portare reddito.
Uno studio longitudinale su 72.000 uomini svedesi ha mostrato che a decenni di distanza dalla nascita di un figlio gli uomini che hanno usato il congedo parentale per un periodo di uno o due mesi sono sopravvissuti di più dei loro colleghi che non l'hanno fatto, a parità di età, di istruzione, livello occupazionale.
Il tasso di mortalità degli uomini che si sono presi cura dei loro bambini piccoli è stato inferiore del 24 percento rispetto a quello di coloro che non l'hanno fatto.
L'esperienza di cura dei neonati sembra avere, nei padri, un effetto di prevenzione dei comportamenti a rischio, in particolare l'alcolismo; ed è un effetto che dura per decenni a venire.
Quindi, che cosa favorisce la parità sul lavoro e a casa?
Parità di opportunità economiche e dei compiti di cura?
Purtroppo non c'è un silver bullet, possiamo solo fare alcune considerazioni.
Uno studio condotto su 6.000 aziende danesi con un amministratore delegato uomo ha mostrato che quando al capo nasce una figlia femmina primogenita il gap retributivo in azienda diminuisce perché le retribuzioni delle donne salgono più rapidamente di quelle degli uomini.
Questo non si verifica se il primogenito è un figlio maschio.
Uno studio statunitense suggerisce che i fondi di venture capital i cui partner hanno figlie femmine, assumono più donne.
[E] non solo assumono più donne, ma anche performano meglio.
È chiaro che richiedere che chi esercita il potere nelle aziende abbia delle figlie femmine non è una leva di policy purtroppo azionabile; non possiamo imporre ai top manager di riprodursi né di generare questi strani esseri di sesso diverso dal loro.
Forse come suggerimento alle ragazze al loro primo lavoro, prima di mandare quel curriculum vale la pena di dare un'occhiata alla composizione familiare di chi siede nella stanza dei bottoni.
Cosa vuol dire tutto questo?
Che gli stereotipi di genere, che ci sono e sono sotto gli occhi di tutti, non fanno male solo alle donne.
Gli stereotipi sono gabbie: una gabbia un po' più larga e più comoda e confortevole per gli uomini, una gabbia più stretta e limitante per le donne e una ancora più stretta per le persone transgender, intersex e binary.
Quindi gli stereotipi fanno male davvero a tutti.
Fanno male a noi donne che accettiamo di essere viste come le regine del multitasking e di lasciare gran parte del potere, troppo, agli uomini.
Di conseguenza subiamo ancora un gap salariale, facciamo meno carriera, accumuliamo minore ricchezza e meno risparmi, siamo meno autonome.
E il pregiudizio contro di noi sembra essere vivo nella generazione dei millennial tanto quanto in quella dei loro genitori.
Ma gli stereotipi fanno male anche agli uomini, perché la mascolinità può diventare una trappola.
Sin dall'infanzia socializziamo i maschi come bambini incompleti che possono esprimere una gamma di emozioni limitata.
Se una bambina vuole giocare a calcio, o ama le automobili, ormai abbiamo capito che va bene, le lasciamo fare un po' il maschiaccio.
Ma se un bambino ama la danza classica, lo trattiamo ancora come Billy Elliot negli anni '80.
Cresciamo, quindi, questi bambini maschi anche loro nella loro gabbia di stereotipi di mascolinità.
Li mandiamo a scuola, poi vanno al lavoro e ci aspettiamo che siano il motore economico della famiglia.
Con il loro bagaglio di stereotipi, e con il nostro.
Quando una donna lascia il lavoro fuori casa per dedicarsi ai figli, cosa che succede tragicamente molto più di quanto dovrebbe, ha tutta la nostra solidarietà.
Diciamo: guarda che brava mamma, guarda che eroina, che sacrifici che ha fatto per crescere i suoi bambini.
Nei pochi casi in cui, invece, è un uomo a prendere questa decisione, restare a casa con i figli, magari perché la donna guadagna meglio di lui, noi lo puniamo percependolo come debole e inadeguato.
Questo doppio standard è pericolosissimo.
Lo stereotipo fa male a tutti: alle donne, agli uomini e tutta la società.
La mia sensazione è che altrove le donne si stiano muovendo un po più in fretta che da noi in Occidente.
Per esempio in Cina, uscendo dallo stereotipo, il 55 per cento delle startup digitali sono fondate da donne.
Da noi quante lo sono?
E le donne in Cina sono partner nell'80% dei fondi di venture capital.
Decidono in quale iniziativa investire.
Loro sono in marcia, si muovono, vanno avanti: noi qui, in Occidente, abbiamo la sensazione di stare ferme, o quasi millimetricamente avanzare e, ogni tanto, tornare indietro.
Perché anche in ambienti molto innovativi, dove si produce il futuro, è come se donne e uomini nel mondo del lavoro fossero separati da un grande canyon.
E da questo canyon è venuta l'estate dei veleni, di cui vi ho parlato poco fa.
C'è aria di sconfitta, c'è molta amarezza per aver provato a vincere senza avere tenuto conto che i dadi erano truccati.
È abbastanza da farmi venir voglia di rinunciare al dialogo, di tornare tra simili, di rinchiuderci tra coloro che ci capiscono, di tagliare i ponti.
Ma io invece sono convinta che, più che mai, è il momento di costruire ponti: costruire ponti tra donne e uomini per potersi incontrare a metà strada e darsi la mano.
Fare uno sforzo insieme: ora è il tempo di sfidare il canyon che divide donne e uomini.
Che cosa significa in concreto?
Io non vorrei ripetervi le ricette già note, come la necessità, per le aziende, di attivare una diversa organizzazione del lavoro; o come lo sforzo volontaristico del facciamoci avanti, del lean-in, che in gran parte è sempre a carico delle donne.
Oggi ho tre nuove ricette per voi che hanno tutte a che fare col costruire ponti: una personale, una mediatica e una politica.
La prima è quella personale: l'igiene, nell'ambiente di lavoro, è vostra responsabilità.
Parlo di igiene dei comportamenti: se siete un uomo, dovete sapere che sul lavoro, ogni giorno, succedono mille cose: interruzioni, battute, commenti, parole dette a mezza voce, idee generate da una persona e attribuite a un'altra, che a una donna fanno l'effetto di mille tagli nella pelle fatte col bordo di un foglio di carta.
E di cui voi uomini, spesso, non vi accorgete nemmeno.
Sedetevi con una donna e chiedetele, se e quando succede, di farvelo notare, in maniera discreta ma efficace, mentre succede.
Con un gesto, con un occhiata, con un segnale concordato in anticipo.
Prendete, poi, da parte gli uomini che hanno interrotto, preso in giro, escluso o sminuito una donna e spiegate loro che questo, nel 2017, non è più accettabile.
Se siete una donna, invece, non esaurite inutilmente le vostre energie tenendo dentro la vostra frustrazione, o cercando di spiegare queste cose da sola.
Trovate un alleato uomo, costruite un ponte con lui, e fate in modo che ci lavori lui.
La seconda ricetta è quella mediatica: guardate con occhio critico i messaggi di ruolo che ci circondano.
I testi scolastici dei vostri figli sono pieni di stereotipi, ancora oggi, nel 2017.
Papà e mamme, guardate questi testi.
Non solo mamme.
Parlatene con gli insegnanti e fate adottare dei testi più adeguati ai tempi in cui viviamo.
La televisione, la pubblicità, fanno sempre parte dell'ambiente mediatico che ci circonda.
E non parliamo solo della classica donna oggetto, che deve sparire dai nostri schermi senza se e senza ma.
Parliamo di quelle gabbie fatte di stereotipi che nel 2018 dovranno smettere di esistere nel Regno Unito perché l'Autorità per gli Standard nel mondo della Pubblicità ha deciso di mettere in vigore nuove linee guida anti-stereotipo.
Potranno essere sanzionate, per esempio, le pubblicità in cui tutta la famiglia mette in disordine e solo la mamma rimette in ordine; quelle in cui si presenta un'attività tipica delle bambine come non adatta ai bambini, o viceversa; quelle in cui un uomo viene preso in giro perché prova inutilmente, e senza riuscirci, a svolgere dei compiti di cura della casa o della famiglia.
Anche noi vogliamo le pubblicità senza questi stereotipi?
Bene, facciamo sentire la nostra voce, donne e uomini.
Questo include i creativi nelle agenzie, i committenti delle campagne pubblicitarie, i decisori dentro le aziende e tutti noi consumatori.
La terza ricetta è quella politica: c'è un grande tabù che noi dobbiamo sradicare in Italia ed è quello che il congedo parentale debba essere riservato alle donne.
È vero, ogni volta che si prova a dare agli uomini un giorno in più di congedo di paternità retribuito al 100%, le casse pubbliche piangono; ma le abitudini non cambiano elargendo giorni con il contagocce.
Le abitudini stanno cambiando in tutto il mondo: in aziende come facebook, che a tutti i suoi dipendenti offre, quando diventano padri, fino a 4 mesi di congedo di paternità; o Spotify, che ne offre 6.
Ma al di fuori delle grandi aziende di successo che si possono permettere di avere queste politiche così paritarie, che cosa possiamo fare?
Abbiamo una grande risorsa, in Italia: dopo il congedo obbligatorio, il congedo parentale facoltativo: oggi sono sei mesi, retribuiti solo parzialmente e disponibili solo alla madre.
È politicamente possibile, se facciamo un'alleanza tra uomini e donne, istituire il congedo facoltativo bipartisan: tre mesi per un genitore, tre mesi per l'altro, senza poter essere scambiati o ceduti.
In questo modo le donne tornerebbero prima al lavoro, grandissimo beneficio; i padri si troverebbero a imparare il lavoro di cura e magari, come gli svedesi, a vivere più a lungo; e terzo, tutta la società funzionerebbe meglio.
In un mondo ideale, uomini e donne con un nuovo bambino sarebbero a casa per lo stesso tempo.
A nessuno in azienda sarebbe mai negato un incarico, un progetto, una promozione, un aumento di stipendio perché potrebbe avere un bambino.
Non possiamo più permetterci, uomini e donne, di non essere femministi.
Costruire ponti è l'unico modo per svelenire il mondo in cui viviamo.
Con le tre ricette di cui vi ho parlato oggi, potremmo fare molta strada.
Per questo vi lascio con le parole di un uomo che parla da femminista.
Grazie.
(Applausi) [Inglese: È fondamentale che tutti capiscano] [che gli uomini non solo possono,] [ma dovrebbero essere femministi.]
[E io sono fiero di esserlo] [Essere un femminista, per me, significa riconoscere] [che uomini e donne dovrebbero, possono, devono avere pari diritti.]
[E secondo, che resta ancora un'enormità di lavoro da fare.]
[He for She è un movimento promosso dalle Nazioni Unite,] [a cui spero aderiate tutti voi,] [di uomini in difesa delle donne.]
[Di uomini che chiudono sul nascere quelle conversazioni offensive] [che nascono negli spogliatoi, e in una cultura da cameratismo].
[Dobbiamo sapere di poter essere meglio di così!]
[Il modo in cui trattiamo le nostre sorelle, fidanzate,] [cugine, madri, e il mondo attorno a noi,] [conta!]
[Dobbiamo riscoprire il vero senso della virilità] [che è l'apertura, il rispetto, la compassione] [e il coraggio di difendere tutto questo!]
(Applausi)
Santo Padre, ho iniziato a scriverti due anni fa.
Una mattina di primavera avanzata, in un paese delle Langhe, con le strade di ciottoli che salgono a spirale fino alla piazza.
Sulla piazza un castello e una chiesa antica come ce ne sono tante, in Piemonte.
Da quella piazza, la valle si apre a perdifiato, in fondo, le colline coperte di boschi: castagni e noccioli, in basso, le vigne e i campi di granoturco.
La bellezza delle Langhe, lì la bellezza straordinaria del paesaggio convive con l'orrore di certe famiglie, la mia: borghese, nell'indifferenza di tanti.
Santo Padre, mi chiamo Ginevra, ho 40 anni, sono originaria di Torino sono cresciuta lì e ho frequentato il liceo.
Dopo ho conosciuto l'uomo che sarebbe diventato mio marito, era autunno.
Veniva dalle Langhe, Cuneo, un giovane smilzo, dalle belle maniere.
S'era appena iscritto a Medicina a Torino, Corso Massimo d'Azeglio.
Quel giorno le nebbie del Po salivano nel parco, l'aria ci ubriacava, ci guardavamo ed eravamo felici.
Un sogno rimasto nel sangue.
Si è laureato, specializzato, sposati, un matrimonio sontuoso.
Mi sono trasferita nel suo paese.
Primo figlio: Matteo, dono di Dio.
Poi Pietro e Luca, i gemelli.
Pietro è la pietra su cui Gesù fonda la sua Chiesa, Luca è la luce, il preferito della Madonna, San Luca è il patrono dei medici.
Franscesca: occhi verdi e riccioli biondi, sgardo sfuggente... mi somiglia.
Sono belli i miei figli.
Hanno quel colorito sano di chi vive in campagna.
Ai piedi delle Langhe, alla confluenza di due fiumi, 300 metri sul livello del mare.
Un tempo, tappa per viandanti e pellegrini sull'antica via del sale che collegava Albenga ad Alba.
Viviamo in una grande cascina, di giorno, i bambini giocano scalzi nell'erba e saltano di gioia, la notte cantano i grilli.
Andrea è l'erede di una famiglia ricca, padroni di un palazzo in città e di una bella villa al mare a San Remo.
La famiglia di lui è conosciuta nella nostra borgata, fa molte donazioni alla chiesa, e la domenica lui si fa sempre vedere a Messa nel banco di legno in prima fila con su scritto il nome di famiglia.
Da giovane si è preso il tempo per viaggiare, ma anziché sposare una ragazza di paese, una fanciulla abituata alla vita di campagna, ha scelto me.
Torinese, straniera in quel di Cuneo, esile e bionda come certe altre che aveva incontrato nel mondo.
Purtroppo, la nostra storia bella finisce qui.
Mio marito non ha le virtù morali di Re Artù, quando è tornato a vivere al paese è cambiato.
Sarà la cultura contadina, maschilista, saranno gli amici al bar, per loro le donne non contano, son fatte per servirli.
Fatto sta che Andrea è diventato violento mi picchia da dodici anni, ora usa violenza anche sui bambini.
Nei dintorni non si aggira nessun Lancillotto in grado di salvarci, la nostra non è una situazione degradata, come certe periferie: tutt'altro.
Andrea è primario, guadagna bene.
Certo, con me non è generoso: mi dà pochi euro la volta, la sera reclama gli scontrini del droghiere, dal macellaio passa lui alla fine del mese, però, in fondo, i soldi ci sono.
L'altra notte Andrea mi ha preso a calci, ero troppo stanca, non ho resistito al dolore, ho gridato.
La bambina si è svegliata di soprassalto si è insinuata sulle scale e mi ha vista a terra mentre il padre mi colpiva.
Il mattino dopo, a scuola, è scoppiata a piangere, la maestra l'ha abbracciata, s'è fatta raccontare tutto, era sorpresa: conosce Andrea da sempre.
Mai si sarebbe aspettata fosse violento.
Ma i bambini non dicono bugie.
La maestra mi ha convocata, ha detto che gli avrebbe parlato lei.
L'ho implorata di non farlo, rischiamo di essere ammazzate, io e la bambina.
Per ora, non me la sento di ribellarmi, non posso lasciare questa bella casa, per trasferirmi con i miei quattro figli in un piccolo appartamento.
E poi mio marito è cattolico, non vuole separarsi.
Anche i miei genitori sono cattolici, praticanti.
Abitano in città, non li vedo spesso.
Mia madre ha intuito qualcosa, ma non la voglio rattristare con i miei problemi, so già che una figlia divorziata non le piacerebbe.
In realtà non voglio lasciare Andrea, non voglio andare dai Carabinieri, come mi consiglia un'amica, una compagna di liceo, l'unica che sento ogni tanto.
Sarebbe come tradirlo.
Forse sbaglio qualcosa, mi sembra tutto così strano.
Quando l'ho conosciuto, Andrea era gentile, lo è anche adesso: mi riempie di botte, poi mi abbraccia, dice di amarmi.
Succede spesso.
Se sanguino, ovviamente la medicazione la fa lui, non vuole vada al Pronto Soccorso, lì lo conoscono tutti.
Sovente la famiglia, anziché essere l'immagine dell'amore, diventa luogo di tranquilla crudeltà.
L'altro giorno sono tornata a casa, mi sono trovata davanti la madre di Andrea da giovane era manesca, picchiava il marito, i figli, in casa lei non parla italiano, adopera il dialetto.
In quel linguaggio scabro, qualche sera fa ha incitato Andrea a picchiarmi.
Poi è stata lei, mia suocera, a mandarmi via, via di casa, i bambini guardavano, attoniti.
Forse è perché qui buoi e persone sono tutta una razza, io sono di Torino, sono di una famiglia per bene, borghese.
Lei avrebbe preferito una ragazza di qua, di quelle che stanno in casa e non dicono nulla.
Domenica sono andata a confessarmi, Don Paolo dice che devo avere pazienza, sopportare.
Le persone provate dalle più grandi sofferenze sono predilette da Dio, disse Gesù.
Non mi devo lamentare, la famiglia è sacra, non si può smembrare.
Certo è difficile restare uniti, se non si è tutti rispettosi l'uno dell'altro, ma qui in ballo non c'è solo il rispetto, c'è violenza, la violenza recide l'amore.
Dopo avermi picchiato, Andrea va a confessarsi, si pente e il prete gli concede il perdono.
Poi ci ricasca, torna a picchiarmi e don Paolo lo perdona ancora.
È un prete di campagna, mia suocera gli porta polli e conigli, storie d'altri tempi.
Andrea vuol dire "uomo".
Santo Padre, nella Messa di inizio pontificato Lei ha detto che ogni uomo deve essere custode di se stesso e degli altri.
Andrea stava guardando la Messa, in tv, poi è bastato un pretesto perché mi picchiasse di nuovo, davanti ai bambini: è diventata cosa normale, anche per me.
Resto in silenzio, fissando stravolta il mio uomo.
Ho fatto quattro figli, ma qui le donne sono come allora: fanno bambini, e non contano nulla.
Sono piena di lividi, nascondo la ferita allo zigomo con un po' di trucco Devo fare qualcosa per loro, per i miei figli, il maggiore ha iniziato ad alzare le mani.
Santo Padre, L'ho sentita alla radio, mentre parlava delle prime credenti, vorrei chiederle aiuto.
Forse basterebbe una sua parola per mettere fine a tanta violenza, violenza travestita da amore, ho sentito dire.
Ma forse non servirebbe.
Che cosa si può dire che già non sia stato detto?
A meno che Lei, Santo Padre, non decida di parlare ai preti, a quelli come Don Paolo, perché non concedano con tanta facilità il perdono a uomini come mio marito.
La Chiesa perdoni, lì dove sente il pentimento sincero perché un pentimento solo formale serve a tornare ai sacramenti ma anche alla solita violenza.
Bisogna dimostrare pentimento, provare a correggersi.
Davanti alla finzione il prete non può, e non deve assolvere.
Santo Padre, ti ho già scritto un paio d'anni fa ma eri appena salito al soglio pontificio, era il momento sbagliato.
Già lo sai, mi chiamo Ginevra, sono piemontese come tuo nonno Giovanni e il tuo bisnonno Francesco.
Vivo a Torino, bella, antica, quando la sera diventa stella davanti un grande coro di persone.
Torino vuol dire Napoli che va in montagna, Torino: strade dritte, è l'altra faccia della stessa Roma, Torino, città malata di malinconia, così la canta Venditti.
Abitiamo in un condominio di Corso Francia, un rettilineo: parte da Piazza Statuto, Porta Susa e porta in Francia, a Chambéry.
L'aveva voluto Vittorio Amedeo II di Savoia nel 1711, collegava Palazzo Reale con la residenza di Rivoli.
Durante la Seconda Guerra Mondiale, quando l'Italia entra in guerra contro la Francia, le autorità cittadine cambiano il nome, in corso Gabriele D'Annunzio.
Dopo la guerra torna ad essere Corso Francia Oggi sotto ci passa la metropolitana: nove fermate.
All'inizio di Corso Francia ci sono tante belle ville, stile Liberty, inizio Novecento.
Noi abitiamo un po' più in là, verso Rivoli, periferia di Torino.
Nel mio condominio abitano gli impiegati.
Al mattino presto corrono al lavoro.
Quella dove vivo non è casa mia.
È la casa dove sono cresciuta, quella dei miei genitori.
Sono anziani, mi hanno lasciato il loro appartamento arredato e si sono trasferiti in campagna.
Ora, lascia ti racconti come ho trovato il coraggio per andare dai Carabinieri e denunciare Andrea.
Lì per lì non volevo.
Francesca era in quarta elementare quando suo padre mi ha presa a calci sul tappeto.
La mattina dopo, ha raccontato tutto alla maestra.
Preoccupata, l'insegnante voleva andare da Andrea, a parlargli.
Non stava bene che la bambina raccontasse quelle cose in giro.
L'ho implorata di non dire nulla, ci avrebbe ammazzate di botte, me e la bambina.
Avevo preso la mia decisione.
Per Francesca.
Oggi è in prima media.
Dopo aver parlato con la maestra sono andata dai Carabinieri e al Pronto Soccorso.
Hanno accertato i lividi, non era stata la volta peggiore, ero stata menata ben peggio.
Ma è bastato a sporgere denuncia.
Qualche settimana dopo son andata in uno studio legale, a Torino mi sono affidata a un avvocato per la causa penale, a un altro per la causa civile.
Il patrocinio di Stato non l'ho chiesto, volevo una persona di fiducia.
Ho speso tutto quel che avevo in avvocati.
Un sacrificio enorme.
Ora Andrea mi passa 500 euro al mese per ognuno dei nostri figli.
Avrebbe dovuto darmi di più, è ricco, ma le proprietà sono intestate alla madre.
A lui non importa, se i figli non hanno più le stesse opportunità di prima.
Non gli importa dei sacrifici che faccio per pagare il corso d'inglese, violino.
I ragazzi hanno cambiato vita, rinunciano a tante cose, frequentano la scuola pubblica, eppure non si lamentano.
Non hanno mai detto di voler tornare al paese, dal padre.
Non rimpiangono quel vecchio casale, con i soffitti a volta, affrescati, la terrazza, quelle belle arcate.
Lavoro part-time, segretaria, in un museo, 900 euro al mese.
Insomma, le spese sono tante, anche se ai miei pago solo 500 euro d'affitto, una cifra simbolica, sono insegnanti in pensione, qualche problema di salute, se la cavano, ma non posso pretendere di più.
Già fanno tanto, e comunque non hanno grandi disponibilità.
Sono cattolici, praticanti, e dopo le tante riserve finalmente hanno accettato che io abbia lasciato mio marito e chiesto la separazione.
E pensare che due anni fa mi dicevano di essere paziente, porgere l'altra guancia.
I miei fratelli, invece, proprio non riescono ad accettare la mia scelta.
Vivono fuori Torino, li vedo di rado.
So che il tempo a mia disposizione sta per terminare, Santo Padre, Lascia che ti racconti le reazioni di Andrea e della sua famiglia: quando me ne sono andata c'è rimasto malissimo.
Ora fa la parte del signorotto tradito nell'onore, e io passo per pazza.
La settimana è in camice bianco al Pronto Soccorso, il sabato volontario alla Croce Verde e ogni tanto con gli anziani.
La domenica in chiesa.
Io sono quella che s'è inventata tutto.
Mi ha querelato.
In tribunale cinque cause aperte.
Ad averla presa peggio è mia suocera: una fiera, ferita nell'orgoglio, pensava che l'omertà avrebbe protetto tutti.
Per lei sono una strega, da mandare in manicomio: non capisce come abbia potuto alzare la testa, rinunciare alla mia vita da signora per vivere in un appartamento di periferia non ristrutturato.
Ho solo dato il bianco, si è tenuta tutto.
Pochi vestiti, di gioielli non ne avevo, lui non me ne ha mai regalati.
Il giro di perle?
Dono di mia mamma per i diciott'anni, in Piemonte usa così.
In paese non sono più tornata, è territorio di Andrea.
In quella casa non posso entrare nemmeno per prendere le mie cose Sono andata via di corsa, due anni fa, era giugno, le scuole stavano per finire, ho fatto giusto in tempo a ritirare le pagelle.
Una sera Andrea era di guardia in ospedale.
Ho preso i bambini e ce ne siamo andati, a Torino, 80km sulla vecchia auto che Andrea si è fatto restituire, qualche mese dopo tramite avvocati.
Al paese non abbiamo lasciato amici, né io né i ragazzi: erano isolati, il padre non voleva mai nessuno per casa.
Non è stato facile ma ce l'ho fatta, ce l'abbiamo fatta.
Santo Padre, non ti chiedo niente, volevo solo raccontarti com'è andata, tutto qui.
In Chiesa?
Ci vado, tutte le domeniche, porto i miei figli Erano abituati a quella bella chiesa antica: dopo la Messa, mentre le campane suonavano a festa, uscivamo sulla piazza, lo sguardo sulle Langhe.
Ora andiamo nella parrocchia di quartiere, a Corso Francia.
Non è la stessa cosa, ma va bene così.
Di queste mie vicende ho parlato con un sacerdote, l'ho incontrato per caso, in treno ha lasciato un segno.
Si chiamava Padre Carlo Caroglio, diceva che non bisogna subire violenza era un prete di città, moderno, originario di Alessandria, aveva vissuto a lungo a Novara, prima di farsi prete aveva studiato da perito chimico, come hai fatto tu.
Don Carlo era diverso dal prete del paese, quello che ad Andrea dice ancora: "Non ti devi sentire in colpa se tua moglie ti ha lasciato, una moglie che t'abbandona non ti vuole bene, è lei che si deve vergognare, non è degna di te."
Andrea mi prendeva a botte, poi andava dal prete, diceva di essere pentito, e il prete lo assolveva.
Per questo, Andrea si sente dalla parte del giusto.
Santità non ho altro da dirti, non c'è più tempo.
Confido nella tua bontà e comprensione.
Ti chiedo solo una cosa: fa' in modo che i sacerdoti non assolvano sempre e comunque gli uomini violenti.
I miei più sentiti saluti, Ginevra.
(Applausi)
Vi racconterò una storia.
Qualche settimana fa, ho accompagnato mia figlia, 10 anni, di nome Ilaria, a scuola.
Ma non ero vestito così, quindi non avevo la camicia e la giacca.
Mia figlia, con la curiosità tipica delle bambine di 10 anni, mi fa: papi, tu oggi non vai al lavoro.
Le faccio: no, oggi in realtà lavoro da casa.
Lei mi guarda e mi dice, be', probabilmente non avrai nulla di importante da fare.
(Risate) E questa cosa mi ha fatto un po' pensare.
Mi ha fatto pensare quanto, in realtà, noi stessi contribuiamo a creare, nei nostri figli, dei pregiudizi.
Perché vi racconterò che, in realtà, secondo il mio modo di vedere, il lavoro non è un posto dove si va.
Il lavoro sta cambiando, sta cambiando profondamente.
Vi racconterò alcune cose che vanno a supportare questa mia tesi.
Sta cambiando perché ci sono delle competenze sempre più rare, ma sempre più richieste dal mercato e dalle aziende.
Uno studio di BCG ha certificato che circa il 30 percento delle posizioni ad alto contenuto tecnologico saranno vacanti nei prossimi 18-24 mesi per mancanza di skills.
Voi immaginate: il 30 percento delle posizioni rimarranno non coperte per mancanza di skills, soprattutto nel mondo del data science e del machine learning, quindi le competenze più moderne, più avanzate.
Quindi, da questo punto di vista, siamo un po' in difficoltà a costruire le competenze che vogliamo vedere nelle nostre organizzazioni del futuro.
Le rincorriamo.
Un altro dato interessante è che circa il 66 percento dei CIO, i responsabili delle infrastrutture informatiche delle aziende, dice che la scarsità del talento sta approcciando dimensioni di crisi, quindi sta diventando un tema fortissimo.
Un altro elemento molto importante: l'intelligenza artificiale e l'automazione e la robotizzazione stanno cambiando il mondo del lavoro.
Sempre lo stesso studio di BCG, che vi invito andare a leggere, si chiama: "12 forze che stanno cambiando il modo in cui le organizzazioni lavorano" ha certificato che, da qui ai prossimi 10 anni, il 70 percento delle professioni che noi oggi facciamo saranno cambiate in maniera drastica o addirittura scompariranno.
E, se guardiamo cosa dice il World Economic Forum, i due terzi dei bambini che oggi studiano alla scuola primaria si stanno preparando per dei lavori che non esistono ancora.
Impressionante, se penso ai miei figli che oggi frequentano le scuole elementari.
Un altro tema: la vita media di alcune skill, di alcune competenze ingegneristiche, si è abbassata in maniera drastica e oggi è tra i due anni e mezzo e i cinque anni.
Che cosa vuol dire?
Che se una persona non si mette in testa di investire su sé stesso e di giocare la partita dell'apprendimento continuo sarà, in breve tempo, poco "employable", poco impiegabile.
Ma ci sono anche alcune forze un po' più soft che stanno cambiando il mondo del lavoro.
Ad esempio, il fatto di avere una forte cultura all'interno dell'organizzazione.
Il fatto che circa il 90 percento delle aziende considerano la cultura un fattore distintivo e competitivo per il successo dell'organizzazione è sicuramente un qualcosa di molto significativo, di molto importante.
E, da questo punto di vista, c’è corrispondenza.
Perché anche le persone che vivono le organizzazioni stanno mettendo la cultura e il senso di scopo al centro del loro percorso.
Il 62 percento dei millennial non vuole un lavoro, non vuole uno stipendio, non vuole un lavoro d'ufficio.
Vuole avere una carriera che produca forte impatto sociale.
E, questo è un mio giudizio, probabilmente non sono solo i millennial a volere un mestiere, una carriera che gli aiuti ad avere un forte impatto sociale.
Un'altra forza soft che sta cambiando il mondo del lavoro è la sempre maggiore attenzione verso il mondo, il tema della diversità e dell'inclusione.
Negli Stati Uniti, l'80 percento delle persone impiegate nelle organizzazioni sostiene che è un fattore di scelta della loro posizione e dell'azienda il fatto che le organizzazioni mettano al centro il tema della diversità.
E il 72 percento delle stesse persone sostiene che è disposto a lasciare l’organizzazione per cui lavora per un'organizzazione che è più inclusiva e più attenta al tema della diversity.
Quindi, sta diventando un elemento di attrazione dei talenti.
Sta diventando un tema talmente forte che McKinsey ha fatto uno studio che ha dimostrato che c'è il 15 percento di maggiore probabilità, per le aziende che investono seriamente sul tema della diversità e dell'inclusione, di ottenere un successo finanziario.
Quindi, non è semplicemente un qualcosa di carino, di simpatico su cui lavorare.
È un fattore differenziale per i risultati economici dell'organizzazione.
Infine, il lavoro, e questo probabilmente è il centro del ragionamento, è sempre più fluido e flessibile.
Ci sono - c’è l'esplosione degli spazi di co-working.
In Italia abbiamo delle bellissime storie di successo su questo tema.
Lo smart working è diventato un tema al centro delle strategie aziendali.
L’osservatorio sullo smart working del Politecnico di Milano sostiene che ormai la maggior parte delle aziende di Milano ha adottato delle strategie di smart working.
E poi c'è un altro tema, altrettanto importante: le competenze si stanno formando in posti dove, fino a qualche anno fa, era impensabile vederle.
Pensiamo a quanti laureati ci sono che stanno uscendo dal percorso di ingegneria informatica in India o in Cina.
E questo sta forzando le organizzazioni a ripensare le proprie strategie.
Se, fino a ieri, le organizzazioni mettevano un ufficio dove aveva senso metterlo e poi attiravano i talenti, oggi le stesse organizzazioni si stanno mettendo in dubbio, si stanno chiedendo se veramente questa strategia è quella giusta.
E stanno mettendo le sedi lì dov'è il talento c’è.
L'esplosione dei posti di lavoro, soprattutto a contenuto tecnologico, in India è fortissima negli ultimi anni.
Il lavoro è sempre più fluido e flessibile: è sempre più normale, sempre più comune vedere un team di lavoro dove il capo è basato a Washington e i cinque membri del suo staff sono basati a Caracas, a Madrid, in Grecia, a Shanghai o a Sydney, magari su 5-6 timezone diverse.
Quindi, da questo punto di vista, serve ancora l'ufficio?
Io ho i miei dubbi.
Ho i miei dubbi perché, come vi dicevo, in un mondo del lavoro che sta cambiando in maniera fortissima, in cui le competenze sono sempre più scarse, la guerra per il talento è sempre più forte, il mondo in cui l'intelligenza artificiale, l'automatizzazione stanno cambiando il modo con cui le organizzazioni lavorano, in un mondo dove le tematiche del senso di scopo e della diversità dell'inclusione stanno rientrando al centro, in maniera prepotente, delle strategie aziendali, in un mondo dove, evidentemente, le organizzazioni sono sempre più fluide e flessibili, credo che no, non abbia molto senso.
E quindi, qui, la mia idea, molto semplice, molto chiara: aiutare i nostri figli a superare i pregiudizi, a metterli in discussione.
E a rimuoverli, se ne hanno.
Perché il mondo del lavoro sta cambiando, il mondo del lavoro sarà contraddistinto da un'attività che viene fatta sempre con più passione, sempre più con più senso, sempre con più voglia di mettere al centro quel tema dell'apprendimento continuo che vi ho cercato di rappresentare.
E allora il nostro scopo è questo: parlare ai nostri figli di questo tema, parlare di come, dal punto di vista pratico, il lavoro non può essere uno spazio fisico, non può essere l'ufficio.
Noi non "andiamo al lavoro", anche se lo diciamo spesso.
Noi facciamo, un lavoro.
E quindi, il mio punto è esattamente questo: il lavoro deve essere necessariamente il nostro racconto ai nostri figli.
Un qualcosa che si fa, non certamente un posto dove si va.
Grazie.
(Applausi)
Buon pomeriggio, buon pomeriggio a tutti.
Oggi vi porto nel mio mondo.
Vi racconto della diversity nel mondo della blockchain.
Ma facciamo uno step indietro: che cos'è la blockchain?
La blockchain è un nuovo strato, livello, di Internet che ha caratteristiche fondamentali: è aperta, incorruttibile, immutabile, trasparente e decentralizzata.
E viene comunemente chiamata il web 3.0.
Se il web 1.0 era l'era in cui le aziende comunicavano direttamente con gli utenti, e appunto c'era una comunicazione, chiamiamola, bidirezionale: le aziende promuovevano, magari, i loro prodotti su Internet; e gli utenti acquistavano direttamente sull'e-commerce; e l'era del web 2.0, invece, è stata l'era in cui gli utenti hanno cominciato ad interagire tra di loro, a scambiarsi informazioni e dati sui blog, sui social media, eccetera, la blockchain permette l'introduzione dello scambio di valore senza intermediazione.
Sappiamo che questa tecnologia avrà impatto in tantissime industrie, non solo nel mondo della finanza; e sappiamo che appunto dobbiamo arrivarci preparati.
Non sappiamo quando questo avverrà, ma sappiamo che non solo dobbiamo arrivare preparati in termini di prodotti ma anche di forza lavoro, appunto, che costituisce, costruisce questo nuovo mondo, questa nuova tecnologia.
Ad esempio, nella mia azienda crediamo in questa visione della 'tokenizzazione' di tutto, nella cosiddetta "tokenization of everything."
Ovvero, pensiamo che qualunque asset, qualunque forma di valore, un domani - che sia una casa, una macchina, un metallo prezioso, un oggetto di lusso, un'opera d'arte - possa essere trasformata, digitalizzata in un token che possa poi essere scambiato su questa blockchain, su questa nuova tecnologia.
Per darvi qualche esempio, immaginate le aziende che lavorano nel settore tessile o nell'industria alimentare, che possono così controllare tutti i processi della filiera in chiave, ad esempio, di anticontraffazione; oppure pensiamo agli appassionati d'arte, che non possono permettersi di acquistare un quadro, ad esempio di Andy Warhol, ma possono investire in una frazione di quell'opera d'arte e possono scambiare questa frazione, questo token, con altre frazioni di opere d'arte, sempre in chiave, appunto, di investimento.
Ma se sappiamo che la blockchain è una tecnologia che impatterà nella vita quotidiana di tutti, attraverso tantissimi prodotti, la forza lavoro che la compone deve rispecchiare questa tecnologia, deve saper parlare a tutti.
Oggi appunto vi parlerò di diversity, dunque quello che rappresento un po' io nel mio mondo.
E per raccontarvelo ho cercato la definizione: volevo arrivare con una bella definizione di diversity, in realtà ne ho trovate tantissime, una diversa dall'altra, perché ne sentiamo continuamente parlare in tantissime chiavi.
È legata all'orientamento sessuale, all'etnia, al background socio-economico.
A mio avviso, la miglior definizione di diversity in chiave aziendale è l'abilità di creare una forza lavoro dove tutti, chiunque essi siano, si sentono innanzitutto accolti e sentono che stanno contribuendo alla costruzione del futuro di questa azienda.
Intuitivamente, sappiamo che la diversity è un fattore positivo: adesso ci sono anche delle ricerche che ci dimostrano, con dei dati, effettivamente, che le aziende che implementano, appunto, questa caratteristica, questo fattore, in tutti i livelli del loro management, dal top management in giù, hanno anche maggiore ritorno finanziario.
E questo ci suggerisce che non riguarda solo la diversità di genere, uomo o donna, bensì tutte le diversità che abbiamo prima accennato.
Ma questo perché avviene?
Perché le aziende con più diversity hanno un maggiore successo sul mercato?
Perché sanno ascoltare di più quello che succede là fuori, sviluppano una sensibilità diversa a capire che cosa, effettivamente, i consumatori vogliano.
A che punto siamo però, adesso, in questo momento storico, della diversity nel mondo della tecnologia, delle aziende tecniche, che poi riguardano il mio mondo, ma non solo?
Noi di Circle, la mia azienda, abbiamo voluto capire, effettivamente, l'interesse delle donne per la blockchain e le criptovalute, più nello specifico, che sono il nostro campo.
Così abbiamo fatto un sondaggio, negli Stati Uniti, che è uno dei nostri mercati, su più di 3.000 persone, in un range di età dai 24 ai 74 anni.
Indovinate un po'?
La blockchain e le criptovalute interessano ai maschi, millenial, bianchi.
Questo è lo stato dei fatti.
E i risultati che abbiamo ottenuto, incrociati con altre ricerche, altri sondaggi, sono sempre i medesimi: c'è circa un cinque percento, indicativamente - pensate, solo un cinque percento di donne che compongono la forza lavoro di questo ambito, che sono fondatrici di aziende di blockchain, investitrici, appassionate, ingegneri.
Quello che io voglio dirvi oggi è che per lavorare nel mondo della blockchain non c'è bisogno di essere dei nerd di 20 anni, che stanno tutto il giorno davanti a un computer e hanno una laurea in ingegneria, sono appassionati di finanza, di investimenti.
Ad esempio, pensate a me: oggi vi racconto brevemente del mio percorso, perché penso che non sia un caso se io ho cercato questo tipo di innovazione e di tecnologia.
Io arrivo da tutt'altro ambito.
Io arrivo dal mondo della sharing economy, non ho studiato né ingegneria, né scienza: ho studiato economia, e poi ho fatto marketing.
Per studio, e per lavoro, ho vissuto un po' in giro per il mondo, nel senso che io sono sempre stata, fin da piccolina, una "early adopter", mi definisco così.
Sono sempre stata la prima che voleva provare qualcosa di nuovo, che voleva scovare quale era l'innovazione che avrebbe poi avuto successo, di lì a poco.
E sono stata fortunata, perché il mio primo esempio - io sono cresciuta da sola con mia mamma.
Dunque la mia famiglia era composta da me, mia mamma e il mio cagnolino.
E lei mi ha sempre - invece che a legarmi, a tenermi, mi ha sempre spronato a provare, fare, andare.
E così ho fatto, nel senso che prima, dalla provincia - sono cresciuta in mezzo alla nebbia piemontese, ci ho passato i miei primi 19 anni - poi dalla provincia sono andata a Milano a studiare.
Dopo tre anni di Milano - che era il mio sogno, mi sembrava una cosa inarrivabile - Milano era già mia, ed era ora di proseguire per la prossima avventura.
E così ho vissuto, appunto, per diverse ragioni, studio, lavoro, a New York, a Londra e a Parigi.
Pensate che quando io mi stavo affacciando al mondo del lavoro, l'ondata tech delle startup stava appena arrivando in Europa.
E io da subito mi resi conto che volevo far parte di quell'ambito lì.
E nonostante fosse molto più rischioso di lavorare nelle grandi multinazionali già avviate, io volevo fare quella cosa lì.
Io volevo scovare modelli economici che avrebbero impattato nella vita di milioni di persone, quando le persone ancora non se ne rendevano conto.
E così scoprii c'era una piccola, allora, azienda californiana che stava cercando le prime persone per aprire il mercato europeo: erano al tempo 100 persone in tutto, in azienda.
Così ho mandato il mio cv, e pensate, dopo due ore mi hanno risposto.
Dopo una settimana ero assunta.
E insieme ad altri due ragazzi, abbiamo aperto il mercato italiano di Uber.
In Uber ho lavorato quattro anni, è stata un'esperienza, per me, determinante e bellissima, sinceramente.
Dopo quattro anni del mercato italiano, ho detto: adesso voglio provare un'altra sfida.
Mandatemi in India, voglio lavorare in un mercato emergente che ha tutta un'altra scala rispetto all'Italia, voglio vedere che cosa cosa succede là, come si muove questa tecnologia là.
Arrivo in India, vivo a Mumbai qualche mese e lì sento, per la prima volta, parlare di blockchain, che sinceramente io prima non conoscevo.
E inizio ad appassionarmi.
Così capisco, lo sento, dico: ecco, ci risiamo.
Adesso che la sharing economy è un modello affermato, di successo, che sta impattando tutte le aree del mondo, io voglio risaltare, voglio riprovare questa nuova tecnologia, questa nuova innovazione, nella quale nessuno ancora crede.
E così inizio a cercare le aziende che operano principalmente in questo settore, e mi imbatto nella mia attuale.
Vi dico sinceramente che ero un po' titubante, perché ho detto: sicuro che mi ritrovo una squadra di maschi appassionati di tecnologia che smanettano tutto il giorno davanti al computer.
E io non c'entro una mazza, lì dentro.
Mi fanno il processo di selezione, e nel processo di selezione io mi innamoro, perdutamente, della mia azienda e dei miei colleghi.
Incrocio innanzitutto la mia capa, che è il mio mito; e poi incrocio tantissime donne che hanno ruoli chiave in azienda, dalla responsabile Europa della comunicazione alla responsabile Europa del mondo legale.
E dunque questi due fattori: il processo di selezione, nel quale io mi sento assolutamente accolta e capisco che c'è lo spazio giusto per me; e in più il fattore innovazione, volevo essere tra i primi a provare, a trovare quella cosa, sicuramente mi spinge a entrare a far parte di questo mondo.
Però facciamo un salto indietro: il mondo è composto al 50 percento da donne e al 50 percento da uomini, appunto.
E sappiamo che la tecnologia - qual è l'obiettivo finale della tecnologia?
Risolvere i problemi quotidiani di tutti.
Di conseguenza, va da sé che anche le aziende, anche la forza lavoro che crea questi prodotti, debba rispecchiare questo mix di genere.
Io credo che le aziende, ma non solo, anche le istituzioni, abbiano un ruolo chiave in questo.
Partiamo dalle istituzioni, dall'educazione: come ci sono corsi per bambini legati al mondo dell'informatica, ma non solo: MBA, master con classi, concorsi dedicati all'informatica, ci dovrebbero essere, anche, per il mondo della blockchain e della tecnologia.
Vi voglio raccontare questo episodio, che è simpatico e, destino vuole, mi è capitato l'altra sera mentre stavo scrivendo questo speech, e allora ho detto: lo devo raccontare.
C'era di sottofondo un programma televisivo, "La TV delle ragazze," e c'era Amalia Ercoli Finzi, che ho scoperto essere la prima donna italiana laureata in ingegneria spaziale, che raccontava una cosa, per me, molto semplice e molto interessante.
Diceva: alle bambine bisogna regalare il Meccano e una bambola.
Ma non perché tutte le bambine debbano diventare ingegneri: non succederà, questo.
Ma se anche una di loro vuole diventare ingegnere, deve sapere che ce la può fare.
Per raccontarvi questo episodio, ho cercato il genere, la declinazione femminile della parola ingegnere.
E ho scoperto che ci sono delle parole che non prevedono genere femminile: ad esempio, la parola chirurgo, la parola ingegnere, la parola sindaco, pensate un po'.
Questa è, diciamo, il ruolo che hanno le istituzioni, ad esempio riguardo all'educazione: inserire dei corsi dedicati, e dare la possibilità alle bambine di scoprire questo mondo, di avvicinarsi fin da subito.
E il ruolo delle aziende qual è?
Beh, sicuramente, di esporre la loro leadership femminile: facciamole vedere, queste donne.
Facciamo fare loro interviste, esponiamole mediaticamente.
Facciamo vedere che dietro il successo di queste aziende ci sono donne, giovani, che hanno viaggiato tutto il mondo, che hanno curriculum impressionanti.
E dall'altro lato, sicuramente, si trasformano i processi di selezione.
Questa, secondo me, è una ricerca interessantissima che ha fatto HP.
Pensate che una donna fa candidatura, application, a un ruolo se si sente al 100 percento in linea con quel ruolo; un uomo fa application a una posizione se si sente al 60 percento in linea con quel ruolo.
Immaginate, nel mio settore fintech, quanto è difficile: noi uniamo finanza e tecnologia, che sono per eccellenza due settori, due ambiti maschili.
Quanto è difficile attirare donne candidate valide, che potenzialmente possono fare delle carriere, possono essere determinanti nello scrivere la tela bianca di questa tecnologia.
E cambia anche l'approccio al cv.
Il cv non diventa più la colonna portante del processo di selezione, ma sta alla risorsa umana individuare qual è l'appetito, il talento di quella persona, guardando nello scovare più, magari, nelle "soft skill" che nelle "hard skill."
Magari sul curriculum non ha niente a che vedere con criptovalute, o blockchain - come nel mio caso, non c'entravo niente.
O magari nel tempo libero è un investitrice, è un investitore nel mondo delle criptovalute, già magari si è informato per sua passione, per suo interesse.
Dunque, questo è quello che noi, come aziende, ci dobbiamo proporre di fare.
E noi individui?
Qual è il nostro ruolo?
Beh, io oggi io vi ho portato un po' nel mio mondo, vi ho raccontato questa realtà che è composta da uomini, donne.
Pensate che io ho avuto cinque capi in tutto: tre donne e due uomini di cui uno nero e omosessuale.
E per me sono - io aspiro a essere come loro: cioè non sono fonte d'ispirazione, di più.
Quello che potete fare voi, invece, da domani ciascuno di voi deve iniziare a informarsi: non dovete per forza fare application, ma iniziare a masticare la materia, iniziare a capire di che cosa si tratta.
Magari vi scoprite appassionati, magari iniziate a prendere un ruolo attivo e non a ricevere semplicemente, passivamente, questa rivoluzione quando questo accadrà nelle vite di tutti noi.
Perché accadrà, e avrà un impatto ancora più grande, ancora più profondo rispetto quello che ha avuto Internet, da 20 anni a questa parte.
Quello che incoraggio a fare a tutti - se dovessi dire a uno studente che è appena uscito dall'università, ma anche a voi, direi: prendi uno zaino, cacciaci dentro una maglietta e va in Asia, dove questo mondo è già molto avviato.
Inizia ad andare a eventi, aperitivi, meetup.
Inizia a capire di che cosa si tratta.
E fai un po' come questa bambina dietro di me, che si butta, nella totale incoscienza ma anche divertita, su questo nuovo mezzo che lei non conosce, seguendo la sua predisposizione, appunto.
E si gode questa avventura.
Ed è quello che appunto incoraggio di fare voi, e insomma tutti.
Di farlo adesso, in questo momento.
Grazie.
(Applausi)
﻿Lui è Juan, è un indigeno Kaqchikel che vive in Guatemala.
Un indigeno maya, Kaqchikel.
E come la gran maggioranza degli indigeni Kaqchikel, coltiva il mais.
I maya credono di essere fatti di mais.
Il loro dio, Huracán, del Popol Vuh, che è il loro libro sacro, li crea proprio dalla pasta di mais.
Così Juan, ogni anno, prima della stagione secca, semina il mais.
Ogni anno, lui ha bisogno di 500 dollari per poter comprare i semi, 600 dollari che sono per poter comprare i pesticidi associati a quei semi, e 900 dollari per poter comprare i fertilizzanti associati a quei semi.
Lo chiamano “pacchetto tecnologico completo”, te lo vendono così.
Un pacchetto tecnologico che comprende semi, pesticidi e fertilizzanti per il prezzo di 2.000 dollari.
Ovviamente, Juan non ce li ha 2.000 dollari e deve andare in banca a prenderli, questi 2.000 dollari.
Quando lui consegnerà, finalmente, venderà il mais e dovrà riportare i soldi alla banca, saranno già diventati 2.400.
Il problema è che quando va a vendere il mais, in Guatemala, tra il Guatemala e gli Stati Uniti esiste un accordo di libero scambio, per cui le merci prodotte in Guatemala e negli Stati Uniti circolano liberamente tra questi due Paesi.
Quindi, quando Juan va a vendere il mais, deve competere con il mais prodotto negli Stati Uniti, dove viene prodotto così.
Grazie all'agricoltura iper-meccanizzata, industrializzata, e alle coltivazioni su grande scala, negli Stati Uniti riescono a produrre mais a un prezzo infinitamente più basso di quello che produce Juan.
Il prezzo al quintale del mais è calato così tanto che ora Juan lo vende a 10 dollari al quintale: sono 10 centesimi al chilo.
Però l'annata è andata bene, Juan è riuscito a produrre ben 50 quintali di mais.
Quindi guadagnerà 5.000 dollari, che quando ci togliamo i 2.400 che dovrà restituire alla banca significano 2.600 dollari per tutto il raccolto.
Significano 220 dollari al mese.
Però Juan tiene comunque una parte di quel mais per se stesso, e poi ha anche un piccolo orticello e qualche gallina.
Grazie a tutto questo riesce a garantire a se stesso, a sua moglie e ai suoi tre figli 1.700 kcal al giorno.
Queste 1.700 kcal al giorno, che per noi potrebbero essere una perfetta dieta ipocalorica, per buttar giù la pancetta in vista dell'estate, per Juan significano perdere 1 kg al mese, tutti i mesi.
12 kg all'anno, tutti gli anni.
Si chiama denutrizione.
In Guatemala, 22 famiglie posseggono il 76% della terra.
9,5 milioni di contadini si spartiscono quello che resta.
Gli apprezzamenti sono così piccoli che non riescono a produrre chissà quanto, e questo fa del Guatemala il decimo paese peggio nutrito nel mondo.
2.244 kcal sono la media, in Guatemala.
La media.
Queste includono le persone nelle città, includono gli scarti, gli sprechi, includono i ricchi grassi che vivono nelle città e includono milioni di contadini che a quelle 2.000 fatidiche calorie non ci arrivano, e non ci arriveranno mai.
Secondo la Banca Mondiale, il 49,8% dei bambini guatemaltechi sotto i cinque anni è malnutrito.
Sempre secondo questo studio della Banca Mondiale, il 72% delle famiglie guatemalteche l'anno scorso ha dovuto vendere degli asset per poter comprare il cibo.
Asset, questa parola usata dalla Banca Mondiale che a noi può sembrare uno strumento di alta finanza, per un contadino, un asset significa una zappa, una pala, un aratro.
Significa vendere oggetti da lavoro per poter comprare del cibo.
Allora Juan che cosa fa?
Vede un futuro, vede qualcosa di diverso.
Vede dei cartelli pubblicitari che pubblicizzano una coltura che potrebbe garantirgli di guadagnare molto di più, ed è la canna da zucchero.
Una ditta statunitense produce biodiesel in Guatemala.
Gli presterebbero direttamente 3.000 dollari, quindi il debito è maggiore.
Però quella stessa ditta gli garantisce che gli comprerà il mais alla fine dell'anno, a 6.000 dollari.
Il guadagno, per Juan, aumenta da 220 a 250 dollari al mese.
Sembra il business dell'anno.
Ci prova, Juan.
Si butta sulla canna da zucchero.
Il problema è che poi alla fine dell'anno non ha più il mais, e quello che sembrava un business perfetto si rivela un fiasco.
E così, da 1.700 le sue calorie scendono a 1.600.
Non più 12 kg all'anno, ma 15.
Non ce la fa, non ce la può fare.
Allora che fa?
Decide di vendere il suo pezzo di terra alla stessa compagnia che produrrà canna da zucchero su grande scala, e che poi venderà biodiesel.
Vende il suo pezzo di terra a circa 7.000 dollari.
È un buon pezzo di terra, per il Guatemala, in una zona fertile, in pianura.
Vende anche la sua casa, [è] circa 6.000 dollari quello che ricava dalla casa.
E poi si indebita nuovamente per 10.000 dollari.
Con questi 23.000 dollari, lui pagherà un coyote, un trafficante di esseri umani, che lo prenderà e gli farà attraversare il Messico, su questo treno che in tutta l'America Latina è noto come “La bestia”: il treno su cui viaggiano aggrappati, ogni giorno, migliaia di migranti.
Che vanno via, che fuggono dai loro Paesi per raggiungere gli Stati Uniti.
Juan viaggerà in condizioni disumane per un mese.
Aggrappato, a volte legato, per paura che se si addormenta cade di sotto.
Quindi legato a questo silos che trasporta esattamente quel biodiesel che è stato prodotto sul suo campo.
Juan ha pagato 23.000 dollari per essere trasportato illegalmente dal Guatemala verso gli Stati Uniti.
Quei 500.000 litri di biodiesel vengono trasportati per il prezzo di 350 dollari.
Perché vi racconto tutto questo?
E perché io?
Be’, perché io in America Latina, in Guatemala, ci ho vissuto a lungo.
E storie come quella di Juan ne ho sentite a centinaia.
Allora un giorno mi son detto che qualcuno doveva raccontarla, che qualcuno doveva venire qua e raccontare quelle storie.
Però, per farlo, prima dovevo privarmi di qualcosa, dovevo togliermi qualcosa, dovevo togliermi questo scudo che tutti noi abbiamo, questa protezione che abbiamo alla nascita, che è la cosa più preziosa che abbiamo.
Voi penserete, quando uno nasce, a un bambino appena nato si dice: “L’ importante è la salute, l'importante è che stia bene, l'importante è che abbia i soldi, che ci sia il sole, che sia in un posto bello, che abbia l'amore della famiglia”.
C'è una cosa ben più importante, una cosa che ti viene assegnata aleatoriamente, nel momento cui nasci.
Una cosa che non è possibile toccare, che è intangibile, che non vediamo, ma che tutti abbiamo.
E che è una delle cose più violente mai inventate: la cittadinanza.
Cittadinanza rappresentata da questo stupido librettino marroncino, che tutti noi abbiamo.
Quando nasci, te ne danno uno, è un po come vincere la lotteria.
Io l'ho vinta, perché sul mio c'è scritto "Repubblica Italiana".
Io con questo ho accesso ai migliori sistemi educativi e ai migliori sistemi sanitari.
Con questo, io posso andare in 173 Paesi senza bisogno di chiedere il visto.
C'è gente uguale a me che però su questo passaporto ha scritto “Repubblica di Siria” e non ci va da nessuna parte.
Nel 1853, gli Stati Uniti dovevano costruire la ferrovia transpacifica, quella che percorre, diciamo, dall'Atlantico al Pacifico.
Avevano un problema, però: nel centro degli Stati Uniti, la zona dell'Arizona, erano tutte montagne.
E quindi non riuscivano a costruire la ferrovia, insomma era complicato, era un casino.
Allora cosa fecero?
Andarono dal Messico, che era in bolletta, come oggi, e gli comprarono un pezzo di terra.
La vendita della Mesilla.
Dei signori, a Washington, tracciarono una linea retta, così, in mezzo al deserto, perché gli serviva la pianura per fare la ferrovia.
Oggi, attraverso quella linea retta passa il confine.
C'è una città, in quella linea retta, lì a metà di quella linea retta, che si chiama Nogales.
Nogales è divisa in due: se nasci di là, hai un passaporto statunitense.
Hai accesso alle migliori scuole.
ai migliori ospedali.
Hai un passaporto che ti consente di andare in 167 Paesi del mondo.
Se nasci di qua, sei messicano, e col tuo passaporto non ci fai nulla.
Pensavate che era importante la salute?
Il passaporto è importante.
E il passaporto ve lo assegnano, magari, per una linea retta tracciata a Washington 160 anni fa.
Ma io volevo raccontarlo, volevo viverlo come loro.
E per farlo, di questo passaporto me ne dovevo disfare.
Allora l'ho infilato in una busta, e l'ho spedito a casa di un amico.
Mi sono camuffato, mi sono trasformato in un migrante peruviano dell'Amazzonia di nome Aymar Blanco.
Ho attraversato il fiume Suchiate, che divide il Messico dal Guatemala, e poi ho attraversato tutto il Messico.
Ormai dal 1994 il Messico collabora con gli Stati Uniti nel blocco dell'immigrazione clandestina.
Ogni anno, gli Stati Uniti riversano in Messico tra i 4 e i 6 miliardi di dollari per far fare al Messico il lavoro sporco, cioè bloccare i migranti centro e sudamericani.
Quindi la frontiera, ormai, non è più soltanto il passaggio tra Messico e Stati Uniti.
La frontiera è l'intero Messico!
E il Messico non finisce più, è lunghissimo, è enorme.
A seconda di dove passi, possono essere più di 4.000 km.
Gran parte del viaggio lo si percorre aggrappati, incastrati, a volte legati come Juan a questi treni merci.
Treno che in tutta America è conosciuto come “La bestia”, o il treno della morte.
Padre Solalinde ha definito le linee del treno come “il più grande cimitero a cielo aperto del mondo”.
Ogni anno migliaia di persone, magari si addormentano, o si distraggono, cadono dal treno e finiscono risucchiati sotto le rotaie.
Questo treno è l'emblema del mondo moderno: un treno che viaggia, un treno enorme, merci, che non espleta servizio passeggeri, che viaggia senza sosta dal sud al nord trasportando materiali a basso costo, ma senza trasportare persone.
Carbone, ferro, zinco, rame, pezzi di macchine, pezzi di vestiti, vestiti finiti, manghi, papaie, banane.
Tutto viaggia liberamente senza dazi, senza frontiere, senza nulla.
Le uniche cose che su quel treno viaggiano illegalmente sono gli esseri umani.
Mi hanno sequestrato tre volte, durante questo viaggio.
Una banda di uomini incappucciati, in mezzo al deserto, dopo averci rubato di tutto ci ha svuotato l'acqua.
Non sapevano più cosa farci, ormai, e ce l'hanno svuotata davanti ai nostri occhi, solo per farci soffrire la sete.
Ho dovuto correre, scappare, saltare giù dal treno in corsa più e più volte, correre più veloce di donne incinte e di signori anziani, per poter scappare.
Mi son dovuto tappare le orecchie e gli occhi, per non ascoltare le urla di chi non ce l'aveva fatta.
Secondo Amnesty International, il 60% delle donne, prima di raggiungere gli Stati Uniti, viene violentata durante questo viaggio.
Il 60%.
La polizia federale ci ha preso, ci ha arrestato, ci ha rinchiuso in una cella di 4 metri per 4, in 40 persone.
Due giorni, con 40 gradi di giorno, senza acqua, senza cibo, senza un bagno.
40 persone: dovevamo fare i turni, per star seduti.
Non sdraiati, seduti.
Non c'era possibilità di stare tutti seduti, facevamo i turni: un po’ seduti, un po' in piedi.
Per due giorni di fila.
Costretti a mangiare, bere, cagare, pisciare, vomitare, svenire, tutti dentro questo spazio.
In un tratto il treno non c'era, era stato portato via da delle piogge, e allora c'era un servizio sostitutivo fatto con dei camion.
E noi abbiamo percorso 26 ore nascosti nel doppio fondo di un camion.
Quando abbiamo finito, le nostre articolazioni erano così anchilosate che quando siamo scesi dal camion siamo caduti con la faccia nel fango.
I nostri trasportatori ridevano e bevevano tequila.
Ciò nonostante, spinte dalla disperazione migliaia di persone ogni anno fanno questo viaggio e arrivano alla frontiera con gli Stati Uniti, e io con loro.
La frontiera con gli Stati Uniti la potremmo sostanzialmente dividere in tre.
Tu arrivi, hai attraversato tutto il Messico ma ancora la devi passare la frontiera, ancora ci devi arrivare nei tanto agognati Stati Uniti.
La parte più a est è l'unica parte dove c'è veramente un confine naturale, che è il Río Bravo, che tra l'altro è un fiume con un nome buffo perché negli Stati Uniti è chiamato il Río Grande del Sur, il fiume grande del sud.
In Messico è chiamato il Río Bravo, il fiume cattivo.
Centinaia, forse migliaia di persone ogni anno affogano nel tentativo di attraversarlo.
La corrente li porta in mare e poi lì le correnti del Golfo del Messico si prendono gioco di loro, e li portano in Texas, ma morti.
Le sette contee della costa sud del Texas sono in emergenza sanitaria dal 2008 per la quantità di morti che ogni giorno si spiaggia sulle loro coste.
Ad ovest, poi, c'è il muro: 1.223 km, la seconda più grande barriera di separazione mai costruita dall’essere umano.
Nei 20 anni di quel muro ci sono già morte, secondo le stime ufficiali degli Stati Uniti, 3.040 persone.
Per darvi un termine di paragone, nei 28 anni di esistenza del muro di Berlino i morti sono stati 98.
Qui parliamo di 3.040, ufficiali.
In Messico, stime parlano di 15.000.
Poi, nel mezzo, non c'è nulla, c'è un varco.
Cos'altro ci devi aggiungere, oltre al deserto di Sonora, un deserto grande un terzo dell'Italia con temperature che di giorno superano i 40 gradi e di notte vanno a -10.
La contea di Pima, giusto al di là del confine, ha dichiarato bancarotta nel 2013.
Non riusciva piu a pagare la bolletta della luce, per mantenere i frigoriferi che conservavano 871 salme non identificate dei migranti morti nel tentativo di attraversare il deserto.
È da lì che sono passato io.
Si cammina di notte, col freddo, ci si nasconde di giorno, sotto un caldo atroce.
Gruppi di “patrioti americani”, statunitensi, avvelenano i pozzi: una notte abbiamo trovato un pozzo avvelenato, io sono stato male.
Devo la vita a un migrante nicaraguense del quale non so nemmeno il nome.
Mentre ero dietro un cactus che vomitavo, mi prese per una spalla e mi disse: “Oh, guarda che ti lasciano qui.
Ti devi muovere”.
Non tutti hanno un angelo custode nicaraguense.
Noi siamo partiti in 24 e a Tucson ci siamo arrivati in 19.
Oggi, attraverso quel deserto si vuole ampliare, costruire l'ennesimo muro: un'ulteriore barriera di separazione tra due Paesi, un'ulteriore barriera che vuole impedire all'essere umano di fare la cosa più naturale che può fare: muoversi, spostarsi.
Eravamo scimmie 3,5 milioni di anni fa.
Siamo scesi dagli alberi per muoverci.
Abbiamo assunto la posizione eretta, bipede per poter camminare su lunghe distanze, per poterci spostare.
La storia dell'essere umano è fatta di innumerevoli spostamenti, di innumerevoli migrazioni e movimenti da un posto all'altro, alla ricerca di cibo, alla ricerca di partner.
Poi si ritorna, si fugge dalle catastrofi.
L'essere umano si muove.
I bambini imparano a camminare prima di imparare a utilizzare realmente le mani.
I bambini camminano, prima di parlare.
Imparano a camminare prima di mangiare cibi solidi.
L'essere umano è fatto per camminare.
E nessun muro, nessuna barriera al mondo, per quanto grande la possano costruire, nessuna barriera al mondo mai impedirà all'essere umano di muoversi e di spostarsi.
Grazie.
(Applausi) [Le radici sono importanti, nella vita di un uomo, ma noi uomini abbiamo le gambe, non le radici, e le gambe sono fatte per andare altrove - Pino Cacucci]
Oggi parliamo di futuro, di giovani, di tecnologia, ma anche di tradizione, di saper fare, di arte, di bellezza.
Oggi vi porto in fabbrica, e vi racconto di quella straordinaria opportunità che sta alla frontiera tra meccanica e digitale.
Erano i primi degli anni '80, e mi ricordo quando al sabato mattina andavo in officina con papà.
Era un'officina meccanica, anzi metalmeccanica.
E costruivano particolari complicatissimi per l'industria tessile e aeronautica.
Mentre attraversavamo l'officina, mi ricordo un ambiente scuro, un forte odore di olio, mio padre che correva a destra e a sinistra per dare istruzioni a chiunque incontrasse.
Mi ricordo uomini dalle mani grandi e forti, indaffarati, con le loro teste dentro le macchine, dentro le loro tute scure.
Mi ricordo anche un grandissimo ordine e pulizia – mio padre ha sempre tenuto tantissimo all'ordine.
Mi ricordo particolari meccanici precisissimi: sembravano gioielli, opere d'arte: il saper fare.
Facciamo un balzo avanti, siamo nel 2017, siamo in quella che si chiama oggi la Quarta Rivoluzione Industriale, o Industry 4.0.
È una fase della storia che è caratterizzata da confini meno definiti e più ampi rispetto alle precedenti.
Ripercorriamole insieme.
La prima: 18° secolo, l'introduzione della potenza a vapore per il funzionamento delle macchine produttive.
La seconda, inizio del 20° secolo, elettricità, chimica, petrolio, produzione di massa e catene di montaggio - Ford.
La terza, primi anni '70: elettronica, computer, i primi robot, automazioni in fabbrica.
Questa quarta è invece sostanzialmente caratterizzata da una connessione tra sistema fisico e sistema digitale.
Ed è molto diversa dalle precedenti per almeno cinque motivi.
Il primo, la velocità: mentre la prima ci ha messo circa 80 anni per raggiungere il pieno impatto, la seconda 50, la terza 30, la quarta si sta abbattendo su di noi come uno tsunami.
Multidimensionalità, ampiezza: non riguarda soltanto singole dimensioni tecnologiche, ma moltissime in accelerazione e in combinazione l'una con l'altra.
Non riguarda soltanto i processi dentro le fabbriche, ma riguarda sempre di più i prodotti, le filiere, i modelli di business – tutto è interconnesso.
Democratizzazione: il costo di accesso a queste tecnologie cala drammaticamente, quindi non è più riservato soltanto alle grandi imprese ma a un pubblico sempre più ampio.
Il capitale umano è al centro di questa quarta rivoluzione, molto più di quanto lo sia stato nelle prime tre.
È una rivoluzione culturale, ancor prima che tecnologica.
Il settore della meccanica, come tutti gli altri, non è scevro da questa grande sfida e da questa grande trasformazione.
Nonostante la grande crisi che ha colpito tutto il mondo, la meccanica rimane il pilastro dell'industria italiana, un'Italia che resta il secondo paese manifatturiero in Europa, e il quinto per valore aggiunto nel mondo.
La meccanica da sola realizza il 48% dell'export italiano e realizza l'82% della produzione ad alta e medio-alta tecnologia.
Noi meccanici ci sentiamo al centro di questa quarta trasformazione osservando una crescente convergenza tra meccanica, digitale ed elettronica.
Non soltanto nei processi, ma sempre di più nei prodotti.
Il prodotto di questa convergenza è quello che chiamiamo meccatronica.
Questa convergenza porterà ad avere 26 miliardi di oggetti connessi nel 2020.
Prodotti sempre più intelligenti, pensati per semplificarci la vita, per rendercela più sicura, che una volta sul mercato imparano, collezionano una enorme mole di dati, sentono, reagiscono.
Come fare, come cambia il modo di fare impresa in questo contesto?
Noi in azienda realizziamo prodotti per muovere e dosare fluidi con grande precisione e accuratezza, e data questa crescente complessità abbiamo iniziato a porci questa domanda diversi anni fa.
Nel 2013 abbiamo creato un luogo completamente separato, un'azienda separata, una impresa della conoscenza dove designer e ingegneri lavorano insieme sul futuro.
È un gruppo di persone che si pone al centro di una rete di eccellenza fatta di università, centri di ricerca, esperti, partner tecnologici.
Lavorando in modo aperto, agendo e lavorando come architetti dell'innovazione, combinando tecnologie, persone, conoscenze.
Questo prodotto è un esempio del risultato del lavoro.
Ed è una valvola, un dispositivo per deviare un flusso, per uso in campo medicale – la straordinarietà di questo oggetto sta nel fatto che è stato, interamente, non solo progettato ma anche testato al computer, attraverso centinaia e centinaia di simulazioni reiterate, a cui è stato delegato il compito di identificare e vagliare il numero più alto possibile di configurazioni, di geometrie, per identificare la migliore possibile secondo una funzione-obiettivo.
Il risultato è stato poi realizzato tramite stampa 3D, è stato combinato con un attuatore a memoria di forma, un materiale intelligente che serve da sensore e anche da attuatore, quindi da motore.
Tutto questo è un prodotto connesso, parte di quei 26 miliardi di oggetti in grado di sentire, imparare, reagire secondo regole predefinite.
Questi oggetti vengono poi realizzati in fabbriche sempre più moderne, connesse, dove il personale è iperqualificato, senza barriere di genere – non più, progetta e governa macchine complesse che realizzano gli stessi particolari meccanici precisissimi di cui ho un ricordo da ragazzo - oggi, meccatronici.
Ma mentre sta succedendo tutto questo, mentre con grande dedizione e passione cavalchiamo quest'onda, fatemi tornare un momento indietro: era il 2015, era una domenica mattina, a casa, coi miei tre figli, allora di 11, 9 e 6 anni e parlavo, come era successo altre volte, del lavoro di papà, della fabbrica, della meccanica, di tutta questa grande trasformazione.
Non era la prima volta, ma quella volta mi pesò particolarmente non vedere nei loro occhi il mio stesso entusiasmo, e cominciai a interrogarmi sul perché.
Questa trasformazione così affascinante che viviamo tutti i giorni, questa convergenza digitale, per i nostri ragazzi, ma [anche] per le famiglie, per l'opinione pubblica, sono distanti, sconosciute.
C'è un gap drammatico tra realtà e percepito.
Be’, noi dell'industria non siamo mai stati famosi per la nostra capacità di racconto: preferiamo storicamente fare, che raccontare.
Mi resi conto, davanti agli sguardi dei miei ragazzi, che ci stavamo perdendo un'opportunità importante restando a guardare mentre questo divario cresce.
L'industria è il luogo dove stanno avvenendo le trasformazioni più straordinarie del nostro tempo.
E noi dobbiamo riuscire a raccontarlo, questo, ai nostri ragazzi.
In modo nuovo, con parole nuove.
Scattò in me un senso di responsabilità sociale, verso i miei ragazzi in primis ma verso i giovani, verso l'industria, verso il Paese, perché mi resi conto che ci stavamo giocando tanto.
Allora, da buon ingegnere, decisi di verificare questa mia sensazione con dei dati.
Coinvolsi l'associazione degli industriali, realizzammo una analisi del percepito da cui emerse, chiaramente, che alla parola metalmeccanica, che ancora contraddistingue il nostro settore, erano ancora associate parole come: ferro; tute blu; produzione di massa; catena di montaggio; sporco; fatica; olio.
Sembrava una immagine tratta dal film “Modern Times", di Charlie Chaplin.
Stiamo parlando degli anni Trenta.
Le aziende, le persone che puntano al futuro, le protagoniste di questa trasformazione, non sono assolutamente associate a queste parole, semmai a: tecnologia; precisione; elettronica; digitale; meccanica; futuro.
Tutte parole, queste, associate invece al termine “meccatronica”.
E quindi proprio da qui siamo partiti con un progetto di riposizionamento del settore, per farne la prima scelta per i nostri giovani.
Promuovendo un cambio culturale, ripensando completamente il nostro modo di raccontarci.
E quindi siamo partiti cambiando semplicemente il nome, da metalmeccanici a meccatronici, metalmeccanici per cui eravamo sempre conosciuti.
E poi abbiamo realizzato un'immagine, una nuova identità che dovesse raccontarci in modo semplice, parlare a tutti.
Poi siamo andati nelle scuole, dove abbiamo coinvolto i giovani con il concorso “regista d'imprese” per far raccontare attraverso i loro occhi, attraverso il cinema, questo nuovo mondo delle fabbriche.
Abbiamo coinvolto la fondazione “Pubblicità Progresso” per andare a raccontare questo nuovo cambiamento, anche sociale, del lavoro e della fabbrica.
E siamo andati poi a teatro, al Teatro Strehler di Milano dove abbiamo raccontato questo cambiamento con lo spettacolo “L'Importanza di chiamarsi meccatronici”, L'abbiamo raccontato parlando di giovani, di futuro, ma anche di arte e di bellezza.
Sì, perché i prodotti che noi realizziamo sono belli, perché generati da un modo di progettare che ha nella bellezza la qualità indispensabile del fare.
E abbiamo poi portato questo progetto, e stiamo portando questo progetto, su scala nazionale, perché ovviamente questo non è soltanto un problema milanese, o un problema lombardo.
Ma torniamo ai nostri giovani, perché è stato detto che il 65% dei nostri ragazzi che entrano oggi alle elementari faranno lavori che oggi non esistono.
E se vogliamo che il futuro che oggi vi ho raccontato sia sostenibile dovremo essere in grado di coinvolgerli, ispirarli, portare dentro questi ragazzi.
Oggi però partiamo da una situazione in cui in Italia, [c'è] il 65% di difficoltà di reperimento di giovani con formazione in discipline tecnico-scientifiche.
Dall'altra parte, però, ci dicono che abbiamo un 35% di disoccupazione giovanile.
È paradossale, stiamo parlando di due mondi che non si parlano.
Ma perché i nostri ragazzi, e le nostre famiglie, fanno scelte, scelgono percorsi senza prospettiva?
Ne sono consapevoli?
Oppure scelgono, sbagliano deliberatamente perché vedono questo mondo così lontano, difficile, complesso e per cui scelgono, fanno scelte solo apparentemente più semplici.
Il lavoro non ce lo rubano i robot, ma un'istruzione inadeguata.
Da una parte, il modello scolastico non s'è per nulla adeguato ai nostri tempi.
In questo contesto, multidisciplinarietà e capacità di muoversi negli scenari complessi sono fondamentali; creatività e capacità di risolvere problemi sono determinanti.
E a scuola si vede molto poco di tutto questo.
La scuola dovrebbe far conoscere e sperimentare quelle tecnologie più rilevanti del nostro tempo: parlo di blockchain, di programmazione, di Internet Of Things, di Big Data, di robotica, di materiali intelligenti, di Intelligenza Artificiale.
E potrei continuare.
E tutto questo insieme, certo, ad arte, letteratura, matematica.
La scuola dovrebbe essere il laboratorio di futuro.
Dovrebbe essere trampolino, verso il futuro.
E poi, la formazione deve essere sentita e vissuta sempre di più anche come responsabilità individuale, dei giovani e dei meno giovani, perché oggi ci sono gli strumenti e non possiamo sempre aspettare che ci sia qualcun altro che risolva il problema per noi.
E noi, imprenditori, dobbiamo prenderci la responsabilità del nostro ruolo, dobbiamo avere la capacità di trasmettere la visione, l'opportunità e l'anima di questo lavoro.
Dobbiamo uscire dalle imprese e dobbiamo andare nelle scuole.
Io lo faccio appena ne ho l'occasione, e vi assicuro: io esco con l'obiettivo di ispirare i giovani e torno ispirato, perché loro sono aperti, sono pronti; sta a noi.
E questo dobbiamo farlo anche in qualità di genitori informati, curiosi, consapevoli.
E se ancora non vi avessi convinto, venite a visitare le nostre fabbriche.
Venite con i vostri ragazzi.
E venite non soltanto nelle fabbriche, ma in tutti quei luoghi dove si sta progettando il futuro: parlo degli incubatori, degli acceleratori d'impresa.
Parlo dei laboratori universitari, parlo dei centri di ricerca.
Oggi l'Italia sembra aver perso di visione: i nostri giovani non rischiano, sembrano essersi arresi.
Ma io non voglio crederci.
L'Italia è un paese dalle radici industriali profondissime.
Un terreno fertilissimo fatto di cervelli straordinari, di passione, tradizione, di creatività.
Di una capacità di innovazione combinatoria che tutto il mondo ci invidia.
Non buttiamo via tutto questo, lasciando che i nostri ragazzi si perdano inseguendo percorsi senza futuro.
Nelson Mandela diceva: “Un vincitore è semplicemente un sognatore che non si è mai arreso”.
E se noi vogliamo fare tornare a vincere i nostri ragazzi, dobbiamo innanzitutto tornare ad ispirarli e a farli sognare.
(Applausi)
Qualcuno tra gli spettatori più attenti potrebbe intuire che sono in questa zona.
Manteniamo un profilo basso!
Allora, sono un portatore sano di ottimismo e mi piacciono le sfide, infatti quando mi hanno detto di scegliere dove volevo parlare di ottimismo, se nella Silicon Valley o a Rovigo, Polesine, Italia, non ho avuto dubbi, perché può essere anche provocatorio parlare di ottimismo in questo periodo.
In realtà è molto importante quello che crediamo essere questo tempo ed è molto importante la visione che abbiamo del futuro.
Perché il futuro c'entra molto?
Il futuro c'entra perché dipende da come tu vedi il tuo futuro, perché da quella visione lì scaturiscono le azioni che tu fai nel presente, pensate per esempio quando scegliamo un corso di studi: la prima cosa che pensiamo è: “Servirà quando lo finirò?
Mi aiuterà a trovare lavoro?
Mi aiuterà ad avere una vita migliore?” Allora è molto importante che abbiamo la coscienza di quello che stiamo vivendo, se è vera la frase che “viviamo l'epoca migliore della storia dell'umanità”, non degli ultimi 50-100 anni, dell'umanità.
Io sono appassionato di coaching, conosco molti coach, però è stato tutto inventato da questo qui: Socrate è stato l'unico vero coach, dopo noi cosa facciamo?
Facciamo delle slide cambiando le cose che ha detto lui, però il ragionamento è il suo e la pretesa è semplicemente quella di far riflettere.
Far riflettere per avere magari una visione diversa.
Innanzitutto sgombriamo il campo da un possibile equivoco: io non ce l'ho con i pessimisti.
I pessimisti e gli ottimisti danno il loro contributo al mondo.
Se per gli ottimisti noi abbiamo avuto l'aereo per qualcuno che ha sognato di volare, i pessimisti hanno inventato il paracadute, è fondamentale che ci siano entrati.
Poi è vero che se tu ti butti col paracadute devi essere ottimista, perché dopo… vabbè, non entriamo in un giro che non finisce più.
Qual è la nostra visione del mondo?
Se guardiamo il mondo come l'abbiamo sempre visto, magari in una cartina geografica, qual è l'idea che abbiamo di questo mondo?
Con che occhi lo stiamo guardando?
Magari qualcuno qui in sala, esperto di cartografia, geografia, saprà che questa cartina geografica non è propriamente corretta, rispecchia un po’ la zona dove si si costruirono le prime cartine, infatti alcuni continenti non hanno una dimensione coerente con quella che effettivamente hanno nella realtà.
C'è una cartina, si chiama cartina di Peters, che rappresenta in maniera più fedele quella che è la grandezza dei singoli continenti.
In questa cartina che vedete alle mie spalle riuscite a vedere l'Italia?
Anche quelli della loggia che han pagato poco?
Si vede, anche sopra?
Vabbè, quelli che non vedono fate uno zoom… E adesso?
Beh, ci serve qualche secondo in più.
L'avete trovata?
Beh c'è l’Italia, è solo girata.
Questa cartina è rovescia, ma in realtà questa cartina è la carta geografica che hanno nei libri di scuola gli alunni di primaria dell'Australia.
Allora, chi è a gambe in su?
I canguri o noi?
Né loro né noi, ma è la visione diversa.
Se ci stacchiamo un po’ dalla nostra maniera abituale di vedere le cose, forse siamo in grado di cogliere alcuni aspetti che ci potrebbero sfuggire.
Stiamo vivendo una rivoluzione.
Se è vero che ci sono state tante rivoluzioni tante rivoluzioni, nel mondo, la rivoluzione industriale, pensate alla prima rivoluzione industriale: fine del XVII secolo, la macchina a vapore, il telaio, che cambiarono completamente non solamente i processi produttivi ma anche le relazioni interpersonali, la struttura stessa della società.
Due secoli dopo un'altra rivoluzione, denominata seconda rivoluzione industriale con l'avvento della catena di montaggio, con un uso esteso dell’elettricità, che cambiò ulteriormente, creando traumi, creando fratture e poi successivo benessere.
Pensate alla terza rivoluzione industriale che abbiamo vissuto credo praticamente tutti, con l'avvento di Internet, e poi l'ultima che stiamo vivendo adesso, che molti definiscono come quarta rivoluzione industriale, dove parliamo di genEtica e quella E maiuscola non è un errore tipografico, è il senso di nuove problematiche che dovremo affrontare.
Pensate che Google in questo momento non sta assumendo solamente ingegneri informatici, sta assumendo filosofi, per capire dove andrà il mondo che ci aspetta.
Si parla di stampa in 3D, di velocità diverse di connessione.
Quando abbiamo una rivoluzione, sempre la prima reazione è la paura: ricordo mia nonna col primo telefono cordless, era un telefono che non aveva più il filo, era preoccupata: “Se le parole non sono lì dentro, dove vanno?” Preoccupano i cambi, anche quelli più piccoli.
Un economista ha scritto, vorrei leggerlo con voi, “Soffriamo per un attacco di pessimismo.
Abbiamo conosciuto un progresso più rapido negli ultimi dieci anni che in tutta la storia precedente.
La rapidità del cambiamento tecnico produce problemi difficili da risolvere, i Paesi che soffrono di più sono quelli che non sono all'avanguardia del progresso tecnico.
Siamo colpiti da un nuovo malessere: la disoccupazione tecnologica.
Una forma di disoccupazione causata dal fatto che scopriamo nuovi modi per risparmiare lavoro a una velocità superiore di quella alla quale scopriamo nuovi modi per impiegare il lavoro”.
Questo potrebbe essere un articolo di oggi, ma è stato scritto nel 1930.
E non serve che vi dica cosa è successo nei decenni che ci separano dal 1930.
È solo per farvi capire quanto un cambiamento può, se non correttamente interpretato, se non inquadrato in una visione giusta, creare delle paure, creare dei timori, spesso infondati.
Uno, il classico, è che prima o poi il progresso finirà.
Questa è la tesi che sostengono ovviamente i pessimisti, quelli del paracadute, prima o poi il progresso finirà.
In realtà noi dobbiamo però pensare al progresso come a un qualcosa che si accumula, non si esaurisce, si aggiunge a cose scoperte, invenzioni, capacità che avevamo prima, è un qualcosa che si somma, non che finisce.
Ovviamente, il progresso lo possiamo poi dividere nei vari ambiti della vita e quindi vediamo che ci sono ritmi diversi.
Se il progresso tecnologico è davanti agli occhi di tutti, come se avesse una curva molto ripida, i progressi a livello sociale, per non parlare dei progressi dell'ultima linea a livello politico, sono più lenti, perché è proprio questa la caratteristica di questa epoca.
La caratteristica di questa epoca è la velocità.
I cambiamenti sono così rapidi che il nostro cervello fa fatica a interpretarli, fa fatica a rendersi conto, e per questo pensiamo che le cose a volte non possono cambiare rapidamente in meglio.
In realtà il progresso tecnologico ci sta offrendo delle soluzioni incredibili per il benessere di tutti.
Ci sono migliaia di esempi, guardate per esempio il grafico del costo della mappatura del genoma umano: 100 milioni di dollari per fare una mappatura del genoma umano negli anni 2000.
100 milioni di dollari, se la potevano permettere solo le 2-3 persone più ricche al mondo.
Qualche anno dopo scende, e scende con una previsione molto ottimistica che seguiva la legge di Moore, che è quella che ci dice che ogni anno raddoppiano le capacità dei microprocessori.
Quindi era una proiezione molto positiva, “Arriveremo presto da 100 milioni a 10 milioni”, vuol dire che invece che i due più ricchi del mondo se lo potranno permettere tanti milionari.
E poi succede una cosa incredibile, non prevista neanche dagli scienziati più ottimisti: che questo prezzo scende in maniera velocissima e oggi la mappatura, che costava pochi anni fa 100 milioni di dollari, oggi costa meno di un tablet, è alla portata di tantissime persone.
Cosa è successo?
È successo che gli studi di Frederick Sanger, uno dei pionieri in questo settore, quarta persona nel mondo a vincere un Nobel per la chimica, furono messi online.
Quindi si passò da una serie di intelligenze concentrate, 5, 10, 15 ricercatori chiusi in un laboratorio a 5, 10, 15, 50.000 ricercatori in giro per il mondo, e questo ha accelerato la capacità di ragionamento su questa problematica, portando soluzioni molto più economiche e alla portata di tutti.
Per esempio, una delle caratteristiche straordinarie che avrà questo futuro che prossimamente vivremo, sarà un mondo assolutamente trasparente.
So che è provocatorio parlare qui di trasparenza, ma sarà così.
Questa è una fermata dell'autobus a Singapore.
Con dei mozziconi di sigaretta presi da terra si sono ricostruite, con le tracce del DNA, i profili delle persone che le avevano gettate.
Da questo profilo, le persone fanno la foto, la mettono sulla fermata dell’autobus, “Se vedi sto zozzone, diglielo che non si buttano le cicche per terra”.
Questa è la trasparenza che stiamo vedendo in tantissime cose, anche nella politica, nella comunicazione, lo dicevamo prima, non si può cancellare la cosa da internet e diventa trasparente, un mondo dove noi abbiamo il controllo e siamo sempre più protagonisti.
Chiaro che è difficile percepire questo, perché se noi vediamo che ci sono gli scioperi dei taxi a Roma o a Milano, magari non abbiamo visto che in luglio si è inaugurato il primo drone taxi a Dubai, che viaggia da solo e si manovra con un joystick.
E dic:i “Ma io non ci andrei mai li su”, è la stessa cosa che dicevamo la prima volta che siamo andati in aereo.
Ci andremo, perché funzionerà.
Ci sono aspetti paradossali, magari possiamo pensare che la caratteristica di oggi, il grande progresso è che abbiamo generazioni di persone incollate a uno schermo di uno smartphone, ed è vero che in Cina e adesso anche in Belgio hanno fatto corsie sui marciapiedi per la gente che sta chattando.
Uno potrebbe anche dire: “Ma questo progresso tanto intelligente non mi sembra”.
In realtà, ci sono cose dietro a questi progressi che dovrebbero farci riflettere, per esempio quando parliamo di 5G.
Noi stiamo pensando, quelli che hanno il 4G, “Vabbè il 5G che sarà?
Sarà una connessione un po' più veloce, potrò scaricare per esempio un film --legalmente mi riferisco-- quindi quando lo avrò pagato, 1 giga potrò scaricarlo in 7-8 secondi.
Una vera meraviglia!”.
In realtà non è solo questo, perché questo ti cambia una serata in cui non sai cosa fare a casa tua.
In realtà le reti 5G avranno una capacità più ampia e più potente della fibra ottica, permetteranno finalmente la guida automatica nelle automobili, permetteranno di operare a distanza con una facilità ancora maggiore e con ancora maggiore precisione, entreranno nella nostra vita, l'internet delle cose sarà una realtà perché questi oggetti potranno interagire tra di loro a velocità oggi impensabili.
E allora io dico che se non sei ottimista, con tutto quello che abbiamo, è perché probabilmente ti mancano dei dati.
Oggi la persona irrazionale, che guarda al futuro, è il pessimista.
E cosa insegniamo ai nostri figli?
Ai nostri figli cosa possiamo insegnare se le statistiche e le ricerche ci dicono che il 65% degli alunni della scuola primaria farà un lavoro che oggi non esiste?
Cosa possiamo insegnargli?
Io credo che possiamo insegnare loro, e anche noi imparare, a essere persone migliori, persone che si definiscono ottimiste, o quelle persone che trasmettono energia positiva, hanno delle caratteristiche comuni e mi piacerebbe analizzarle con voi brevemente.
Sono persone innanzitutto oneste, ed è una parola rivoluzionaria in quest’epoca, sono persone normali, non è che un ottimista ha una paresi.
No!
Ha i suoi momenti positivi e i suoi momenti negativi, è la visione diversa.
È vero che sorridono spesso, le persone ottimiste sorridono spesso, hanno poi la capacità di condividere il loro buon umore con le altre persone, non smettono mai di fare progetti.
Che abbiano 20 anni, 30 anni, 70 anni, non smettono di fare progetti.
Hanno una caratteristica unica e straordinaria: enfatizzano le cose positive.
Tutti noi abbiamo cose negative nella nostra vita e probabilmente se facciamo un elenco ci vengono fuori subito.
E le cose positive, quanto tarderemmo a fare un elenco di cose positive nella nostra vita?
Ma se hai un genitore, un figlio, un amico che ti vuole bene, un ospedale in un raggio di 50 km, la luce elettrica, l'acqua potabile, sono cose che non vanno date per scontate.
Capisco che uno non deve arrivare a casa, aprire il rubinetto e dire: “Viva la società degli acquedotti!”.
Sarebbe eccessivo, ma devi renderti conto che questo fa di te una persona fortunata.
Le persone che trasmettono energia positiva sono persone generose, che aiutano gli altri, questo possiamo insegnare e questo possiamo praticare.
Non hanno pregiudizi né hanno paura di trasmettere, di far vedere il loro affetto.
Allora, essere ottimisti forse oggi è semplicemente una cosa: è ritornare a credere nelle persone, ma non perché l'uomo è capace di creare una rete 5G o perché è capace di trasportare passeggeri con un drone, perché l'uomo è capace di fare la cosa più meravigliosa che sia mai apparsa su questa Terra: un altro essere umano.
E una persona che ha questa capacità non può non farti pensare positivamente nel futuro.
E allora come faccio io per cambiare il mondo?
Ci sono molti che vogliono cambiare il mondo, pochi pensano a come cambiare se stessi.
Io credo che se si vuole veramente cambiare il mondo, è semplicemente questione di essere la miglior versione di noi stessi.
Grazie
